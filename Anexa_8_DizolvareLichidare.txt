Anexa nr. 8
===========

Procedura de dizolvare / lichidare a asociației, filialelor și ale structurilor cu personalitate juridică din cadrul ONCR
=========================================================================================================================

I. Dizolvarea în baza hotărârii Adunării Generale a Centrului Local 
===================================================================

1. Centrul Local (filiala) hotărăște în Adunarea Generală dizolvarea Centrului Local, cu cvorumul prevăzut de Statutul ONCR.
2. Adunarea Generală va hotărî odată cu dizolvarea și numirea lichidatorilor, sub sancțiunea lipsirii de efecte juridice a hotărârii de dizolvare, cât și delegarea reprezentantului care va îndeplini formalitățile de depunere a hotărârii la instanța judecătorească. Lichidatorii vor putea fi persoane fizice sau persoane juridice, autorizate în condițiile legii.
3. Hotărârea Adunării Generale va fi comunicată către CD al ONCR în termen de maxim 5 zile de la adoptare. 
4. Mandatul Consiliului Centrului Local încetează odată cu numirea lichidatorilor, care își vor îndeplini mandatul sub controlul cenzorilor. În lipsa cenzorilor, Adunarea Generala poate numi un reprezentant, persoană care nu face parte din Consiliul Centrului Local și care  să supravegheze operațiunile lichidării.
5.  În termen de 15 zile de la data ședinței de dizolvare, hotărârea Adunării Generale se depune la judecătoria în a cărei circumscripție își are sediul, pentru a fi înscrisă în Registrul asociațiilor și fundațiilor.

II.Dizolvarea în baza hotărârii Adunării Generale a ONCR  
========================================================
a. Adunarea Generală a ONCR hotărăște dizolvarea și numirea lichidatorului Centrului Local ca urmare a propunerii Consiliului Director, în situațiile prevăzute la art. 102 (2) din Regulament .
b. Consiliul Director comunică hotărârea AG privind dizolvarea filialei Centrului Local în termen de 5 zile și are competența de a negocia onorariul lichidatorului și de a numi reprezentantul special (care poate fi și avocat) care va depune cererea de dizolvare la instanța competentă. 
c. Prin dizolvarea Centrului Local acesta nu mai are dreptul de a se folosi de numele, sigla sau afilierile ONCR și nu mai poate angaja Asociația în niciun fel.
e. Mandatul Consiliului Centrului Local încetează odată cu numirea lichidatorilor, care vor lucra sub controlul cenzorilor filialei, iar în lipsa acestora sub controlul cenzorilor asociației (ONCR) sau a unui alt reprezentant – membru al ONCR – de preferat din filiala care se lichidează. 

III.  Dizolvarea de drept sau în baza hotărârii judecătorești, potrivit OG 26/2000, se aplică atât filialelor cât și asociației ONCR 
====================================================================================================================================

Dizolvarea de drept:
====================
(1) Asociația se dizolvă de drept în următoarele situații:

    a. împlinirea duratei pentru care a fost constituită;
    b. realizarea sau, după caz, imposibilitatea realizării scopului pentru care a fost constituită, dacă în termen de 3 luni de la constatarea unui astfel de fapt nu se produce schimbarea acestui scop;
    c. imposibilitatea constituirii Adunării Generale sau a Consiliului Director în conformitate cu statutul asociației/filialei, dacă această situație durează mai mult de un an de la data la care, potrivit statutului, Adunarea Generală sau, după caz, Consiliul Director /Consiliul Centrului Local trebuia să se constituie;
    d. reducerea numărului de asociați sub limita fixată de lege, dacă acesta nu a fost complinit timp de 3 luni.
(2) Constatarea dizolvării se realizează prin hotărârea judecătoriei în a cărei circumscripție se află sediul asociației/filialei, la cererea oricărei persoane interesate.

Dizolvarea prin hotărâre judecătorească 
=======================================
(1) Asociația se dizolvă, prin hotărâre judecătorească, la cererea Ministerului Public sau a oricărei alte persoane interesate:
    a. când scopul sau activitatea asociației a devenit ilicită sau contrară ordinii publice;
    b. când realizarea scopului este urmărită prin mijloace ilicite sau contrare ordinii publice;
    c. când asociația urmărește un alt scop decât cel pentru care s-a constituit;
    d. când asociația a devenit insolvabilă;
    e. în cazul necomunicării datelor de identificare ale beneficiarului real, potrivit dispozițiilor legale în materie, caz în care asociația/ filiala se dizolvă, prin hotărâre judecătorească, la cererea Ministerului Public sau a Oficiului Național de Prevenire și Combatere a Spălării Banilor.
(2) Instanța competentă să hotărască dizolvarea este judecătoria în circumscripția căreia asociația/filiala își are sediul.


Atribuțiile lichidatorilor 
===========================
1. Imediat după intrarea lor în funcție, lichidatorii vor face inventarul și vor încheia un bilanț care să constate situația exactă a activului și pasivului asociației /filialei.
2. Lichidatorii sunt obligați să primească și să păstreze registrele și orice alte acte ale asociației sau filialei. De asemenea, ei vor ține un registru cu toate operațiunile lichidării în ordinea datei acestora.
3. Lichidatorii își îndeplinesc mandatul sub controlul cenzorilor. În lipsa cenzorilor, în cazul dizolvării voluntare a filialei, Adunarea Generală a filialei poate numi un reprezentant - o persoană ce nu face parte din Consiliul Centrului Local, care să supravegheze operațiunile lichidării. În cazul lichidării ca urmare a dizolvării  prin hotărârea ONCR, în lipsa cenzorilor filialei, operațiunile lichidării vor fi supravegheate fie de cenzorii asociației (ONCR) sau de un alt reprezentant – membru al ONCR – de preferat din filiala ce se lichidează. 
4. Lichidatorii sunt obligați să continue operațiunile juridice în curs, să încaseze creanțele, să plătească creditorii și, dacă numerarul este insuficient, să transforme și restul activului în bani, procedând la vânzarea prin licitație publică a bunurilor mobile și imobile.
5. Lichidatorii pot realiza operațiuni noi numai dacă acestea sunt necesare finalizării celor aflate în desfășurare.
6. Suma cuvenită creditorului cunoscut care refuză să primească plata creanței sale se va consemna în contul său. Dacă plata creanței nu se poate face imediat sau atunci când creanța este contestată, lichidarea nu se va declara terminată înainte de a se garanta creditorii.
7. În orice caz, lichidatorii nu pot încheia operațiunile și nu pot remite celor în drept contul gestiunii decât după expirarea unui termen de 6 luni de la publicarea dizolvării asociației sau filialei.
8. Lichidatorii răspund solidar pentru daunele cauzate creditorilor din culpa lor.
9. După terminarea lichidării, lichidatorii sunt obligați ca în termen de două luni să depună bilanțul, registrul jurnal și un memorandum, declarând operațiunile de lichidare la Registrul asociațiilor și fundațiilor al judecătoriei în a cărei circumscripție își are sediul asociația sau fundația.
10. Lichidatorii sunt obligați să îndeplinească toate procedurile pentru publicarea lichidării și radierea asociației sau fundației din Registrul asociațiilor și fundațiilor.
11. Publicarea lichidării se face prin afișarea la ușa instanței în a cărei circumscripție își are sediul persoana juridică, în termen de două luni de la terminarea lichidării.
12. Dacă în termen de 30 de zile libere de la depunerea bilanțului nu se înregistrează nici o contestație, bilanțul se considera definitiv aprobat și lichidatorii, cu autorizarea judecătoriei, vor remite celor în drept bunurile și sumele rămase de la lichidare, împreună cu toate registrele și actele filialei și ale lichidării.
13. Toate bunurile filialei care se dizolvă trec în urma lichidării în proprietatea ONCR, la fel ca și sumele rămase de la lichidare, Consiliul Director urmând să dispună de ele în interesul organizației. În cazul lichidării  asociației ONCR bunurile rămase în urma lichidării vor fi transmise către   una sau mai multe organizații de cercetași sau organizații care au ca scop educația non- formală, potrivit propunerilor făcute de către Consiliul Director. Numai după aceasta lichidatorii vor fi considerați descărcați și li se va elibera, în acest scop, un act constatator.
14. Documentele filialei lichidate vor fi predate, indiferent de modalitatea de dizolvare, asociației ONCR, care va avea obligația să le arhiveze potrivit termenelor legale prevăzute pentru fiecare categorie de documente.
15. Contestațiile la bilanțul lichidatorilor se pot formula de orice persoană interesată la judecătoria în a cărei circumscripție se află sediul persoanei juridice lichidate.
