Regulament ONCR

Introducere
===========

Regulamentul de Organizare și Funcționare al ONCR are scopul de a completa și detalia prevederile Statutului ONCR și de a stabili modul de aplicare al acestuia. Prezentul Regulament stabilește principiile și modul de desfășurare al tuturor activităților organizatorice, administrative și economico-financiare din cadrul ONCR.

Regulamentul cuprinde în principal atribuțiile structurilor de conducere, execuție și control ale ONCR, la nivel național și local, drepturile și obligațiile membrilor titulari, management financiar și material, recompense și sancțiuni pentru cazuri de abateri săvârșite de structuri sau membrii acestora.

Prevederile Regulamentului sunt obligatorii pentru toate structurile și toți membrii ONCR.

Capitolul I. Generalități
=========================

Art. 1. 
	(1) Organizația Națională "Cercetașii României" funcționează în conformitate cu legislația română în vigoare cu privire la asociații și fundații, având ca scop educarea tinerilor, pe principii și cu metode specifice, pentru a contribui la construirea unei lumi în care sunt împliniți ca indivizi și au un rol constructiv în societate.
	(2) ONCR este o asociație unitară, care activează pe întreg teritoriul României, și își desfășoară activitatea în conformitate cu legile țării.
	(3) ONCR are la bază următoarele principii ale democrației asociative:
		a. separarea structurilor și responsabilităților în cadrul organizației.
		b. eligibilitatea ca modalitate de atribuire a responsabilităților.
		c. voluntariatul, ca principiu de bază al activității.
		d. spiritul de echipă.
		e. deciziile sunt luate în cadrul organizației, prin hotărârea structurii respective.

	(4) Se exceptează de la prevederile alin. (3), lit. b si c, angajații permanenți sau temporari.

Art. 2. 
	(1) ONCR este membră cu drepturi depline a Organizației Mondiale a Mișcării Cercetășești (OMMS) și reprezintă România la Conferința Mondială.
	(2) ONCR are obligația de a plăti anual cotizație de membru către OMMS. Neplata cotizației anuale, la termen, atrage sancțiuni administrative din partea OMMS.
Art. 3. 
	(1) ONCR colaborează cu instituții publice, organizații neguvernamentale și biserică, pe bază de protocol, acorduri de colaborare și declarații de parteneriat, în cadrul unor programe și proiecte.
	(2) Colaborarea se desfășoară în scopuri educative, sociale, culturale, spirituale, de dezvoltare comunitară, de promovare a imaginii, de protecția mediului, și altele.
	(3) In același sens, ONCR este deschisă colaborării cu alte Asociații de Cercetași din România, la nivel de programe și activități.

Art. 4. Educarea tinerilor se realizează în principal prin activități specifice culturale, spirituale, sportive, ecologice și social-umanitare, cu ajutorul unui sistem de valori, bazat pe Legea și Promisiunea Cercetașului, dar nu se rezumă numai la activitățile specificate mai sus.

Capitolul II. Membrii
=====================

Art. 5. In cadrul ONCR, membrii sunt:
	(1) Membri titulari
		a. copii și tineri de la 7 la 24 ani, care-și desfășoară activitatea în formațiuni specifice (patrule, unități) denumiți cercetași. Aceștia sunt cuprinși în ramuri de vârstă:
			- spiriduși (7 - 10 ani)
        	- temerari (11 - 14 ani)
			- exploratori (15 - 18 ani)
        	- seniori (19 - 21 ani)
		b. persoane care au implinit vârsta de 18 ani, care au responsabilități educative, organizatorice sau administrative în cadrul ONCR, denumiți lideri adulți.
	(2) Președinte de onoare
        Acest titlu se poate acorda, prin hotărârea Adunării Generale, pentru contribuții deosebite aduse bunei funcționări și prestigiului organizației.

        Titlul poate fi acordat și unei instituții – prin persoana conducătorului acesteia - care îndeplinește condițiile prezentate mai sus.
        
        La nivel local, Adunarea Generală a Centrului local poate acorda titlul de "Președinte de onoare al Centrului local", în aceleași condiții.
	(3) Membri de onoare
		Persoane (sau instituții - prin persoana conducătorului acesteia) cărora ONCR, prin hotărârea Adunării Generale, le conferă acest titlu, în funcție de contribuția adusă pentru susținerea organizației.

		In mod similar la nivel local, Adunarea Generală a Centrului local poate acorda titlul de membru de onoare.
	(4) Calitățile de Președinte de onoare și de membru de onoare se obțin prin votul nesecret, cu majoritate simplă, al Adunării Generale.

Art. 6.
	(1) Titlul de Președinte sau membru de onoare poate fi retras în situația în care persoana/instituția aduce un prejudiciu moral sau material structurii care i-a atribuit titlul.
	(2) In cazul instituțiilor, titlul de Președinte de onoare sau membru de onoare trebuie reînnoit prin acceptarea oficială a acestuia de către conducătorul instituției, ori de câte ori conducătorul este schimbat.

Art. 7.
	(1) Calitatea de membru titular al ONCR se obține în urma completării unei adeziuni (care exprimă aderarea la Lege și Promisiune, precum și la prevederile Statutului și Regulamentului ONCR) și parcurgerea unei perioade de aspirantură.
	(2) Pentru membrii până la 18 ani, este necesar acordul scris (pe adeziune) al unui părinte (tutorelui sau forului tutelar).
	(3) In cazul adulților, este necesară recomandarea scrisă (pe adeziune) a cel puțin unui lider adult.
	
Art. 8.
	(1) Aspirantura este o perioadă de selectare și pregătire, în care aspirantul dovedește că cunoaște, înțelege, respectă și aplică Legea Cercetașului, Metoda și Principiile Cercetășești și își asumă responsabilitățile ce decurg din acestea. După parcurgerea perioadei de aspirantură, aspirantul depune Promisiunea, devenind membru titular.
	(2) Perioada de aspirantură are o durată cuprinsă între două și șase luni, la latitudinea Consiliului Centrului local, pentru fiecare aspirant in parte.
	(3) Adulții care se pregătesc pentru a deveni lideri activează sub îndrumarea unui lider și urmează stagiile necesare dobândirii de cunoștinte și abilități pentru asumarea unor responsabilități în organizație.
	(4) Condițiile pentru asumarea oricărei responsabilități sunt, în general, vârsta, pregătirea și vechimea în ONCR, precum rezultă din prevederile prezentului Regulament, în cazul unor funcții sau responsabilități.

Art. 9.
	(1) Depunerea Promisiunii, de către aspiranții sub 18 ani, se face cu acordul și în fața patrulei în care activează, în cadrul unui ceremonial.
	(2) Depunerea Promisiunii, de către aspiranții adulti, se face cu acordul și în fața Consiliului Centrului local în care activează, în cadrul unui ceremonial. 

	După depunerea Promisiunii, noul membru primește carnetul de membru și dreptul de a purta uniforma și însemnele ONCR.
	
Art. 10. La depunerea adeziunii, fiecare aspirant plătește Centrului local unde se înscrie o taxă de înscriere (a cărei valoare este stabilită anual de Adunarea Generală). In cazul în care aspirantul nu obține calitatea de membru titular, taxa de înscriere și cotizația achitate pe perioada de aspirantură nu se restituie.

Art. 11.
	(1) Fiecare membru al ONCR plătește o cotizație trimestrială, Centrului local de care aparține.
    (2) Valoarea cotizației individuale și a cotei parte ce revine ONCR este stabilită anual de Adunarea Generală a ONCR.

Art. 12. Calitatea de membru al ONCR se dovedește cu carnetul de membru, tip, înseriat, emis de Consiliul executiv, contra cost.
	
	Carnetele se distribuie fiecărui Centru local, pe bază de tabel nominal, cu semnăturile membrilor și se eliberează acestora de către Consiliul Centrului local.
	
	In cazul pierderii sau deteriorării carnetului, la cererea Centrului local, Comitetul executiv declară nul carnetul pierdut și emite unul nou.
	
Art. 13. Drepturile membrilor titulari sunt:
	a. să poarte uniforma și însemnele organizatiei.
	b. să fie integrați într-o formațiune specifică (patrulă, unitate, centru local).
	c. să participe la activitățile cercetășești.
	d. să fie incluși în programe progresive și stimulative bazate pe interesul lor.
	e. să devină artizanii propriei dezvoltări, implicându-se în mod activ în pregătirea activităților la care participă.
	f. să-și exprime opiniile în mod democratic și să participe la viața asociativă a ONCR.
	g. să folosească bunurile din dotarea structurilor în care activează.
	h. să-și asume responsabilități la toate nivelele organizației.
	i. să aleagă și să fie aleși în funcții de conducere.
	k. să-și manifeste libertatea de exprimare a propriei spiritualități, fără a o îngrădi sau limita pe a celorlalți.
	l. să se transfere de la un centru local la altul, individual, pe baza unei cereri scrise și cu acordul șefilor centrelor respective.
	
Art. 14. 
	(1) Obligațiile membrilor titulari sunt:
		a. să respecte Principiile, Statutul și Regulamentul ONCR, precum și celelalte reglementări ale structurilor ONCR.
		b. să participe la activitățile structurilor din care fac parte.
		c. să-și îndeplinească responsabilitățile asumate și să informeze asupra imposibilități de a le îndeplini.
		d. să își asume deciziile structurilor din care fac parte și să nu adopte poziții contrare acestora.
		e. să plătească la timp cotizația și să îndeplinească toate îndatoririle financiare sau materiale ce le revin în raport cu structurile ONCR.
		f. să nu utilizeze mijloacele materiale și financiare ale ONCR în scopuri personale sau în alte activități decât cele ale structurilor din care fac parte.
	(2) Pe lângă aceste obligații, liderii adulți sunt obligați să respecte cu strictețe normele privind securitatea fizică, psihică și afectivă a membrilor organizației, așa cum sunt prevăzute în "Codul Galben" (anexa 1.)


Art. 15. Membrii organizației nu pot face uz de calitatea pe care o au în ONCR în activitatea lor publică, politică, sindicală, profesională sau în cadrul altor asociații.

Art. 16. Calitatea de membru titular al organizației se pierde prin:
	a. retragere
	b. neplata cotizației timp de 6 luni
	c. neparticipare nejustificată timp de 3 luni la activitățile structurilor din care face parte.
	d. excludere, pentru abateri grave, prevăzute la capitolul “Sancțiuni”al prezentului Regulament, precum și pentru fapte ce aduc prejudicii grave prestigiului și/sau intereselor ONCR.


Capitolul III. Organele de conducere ale ONCR
=============================================

Secțiunea A: Structuri naționale
================================
		
Art. 17. Structurile naționale ale ONCR sunt:
	a. Adunarea Generală
	b. Consiliul Director
	c. Comisia Natională de Cenzori
	d. Comitetul executiv
        
Art. 18.
	(1) Adunarea Generală este forul suprem de conducere al ONCR, fiind alcatuită din delegații tuturor Centrelor locale.
	(2) Adunarea Generală se întrunește cel putin o dată pe an și are drept de control permanent asupra organelor prevăzute la art.17 lit. b si c.
	(3) La Adunarea Generala participă, cu drept de vot, câte un delegat al fiecărui Centru local legal inființat, participarea fiind obligatorie.
	(4) Delegații Centrelor Locale sancționate cu suspendare și aflate in interiorul termenului de suspendare, pot participa fără drept de vot.
	(5) Delegații Centrelor Locale care funcționează pe bază de autorizație provizorie pot participa la Adunarea Generală fără drept de vot.
	(6) Comitetul executiv transmite tuturor Centrelor locale, cu o lună înainte de data desfășurării Adunării Generale, situația Centrelor locale cu și fără drept de reprezentare.
	(7) Centrele locale au obligația de a transmite Comitetului executiv, cu cel puțin o săptămână înaintea datei Adunării Generale, numele și funcția delegatului lor.

Art. 19.
	(1) Adunarea Generală se întrunește în sesiune ordinara anuală, în luna aprilie, la inițiativa Consiliului Director, sau în sesiune extraordinară, ori de câte ori este nevoie, la inițiativa Consiliului Director sau a cel puțin unei treimi din numărul Centrelor locale
	(2) In ultimul caz cererea de convocare se adreseaza Consiliului Director, care va stabili data întrunirii și ordinea de zi (în funcție de motivul care a determinat convocarea). Termenul limită de întrunire a Adunării Generale nu poate fi mai mare de 45 zile.
	(3) Adunarea Generală este legal constituită în prezența a 50%+1 din numărul total al delegaților Centrelor Locale. Dacă nu se întrunește cvorumul necesar, se va convoca o nouă Adunare Generală, în termen de 15 zile, ce se va desfășura indiferent de numărul delegaților participanți.
	(4) Fiecare delegat al unui Centru local dispune de un singur vot.
	(5) In cadrul Adunării Generale, deciziile vor fi luate prin majoritate simplă (50%+1) din numărul voturilor delegaților cu drept de vot prezenți. Se exceptează cazurile expres prevăzute în Statutul ONCR.
        
Art. 20. Toate activitățile legate de pregătirea și desfășurarea Adunării Generale intră în atribuțiile Comitetului executiv, care va acționa sub îndrumarea Consiliului Director.

Art. 21. La Adunarea Generală pot participa, în calitate de invitați, fără drept de vot, membri titulari, membri de onoare, reprezentanți ai unor instituții sau ONG-uri, cu care colaborează ONCR.

Art. 22. Adunarea Generală este condusă de un prezidiu propus de președintele ONCR și validat de Adunarea Generală, iar redactarea procesului verbal intră în sarcina Comitetului Executiv.
        
Art. 23. Validarea delegaților este realizată de o comisie formată din: un reprezentant al Consiliului Director (care poate fi și din afara acestuia), un reprezentant al Comisiei de Cenzori și secretarul Comitetului executiv. Componența nominală a comisiei este stabilită de Consiliul Director și comunicată Centrelor locale odată cu ordinea de zi finală propusă.
		
Art. 24. Adunarea Generală are următoarele atribuții:
	(1) Anuale:
		a. dezbate și aprobă rapoartele de activitate ale Consiliului Director și Comisiei Naționale de Cenzori.
		b. stabilește prioritățile ( direcțiile ) dezvoltării organizației pentru anul următor și adoptă deciziile ce se impun.
		c. hotărăște înființarea și desființarea de Centre Locale, la propunerea Consiliului Director.
		d. aprobă cererile Centrelor Locale care doresc obținerea personalității juridice.
		e. dă descărcare de gestiune ordonatorului principal de credite
		f. aprobă proiectul de buget de venituri și cheltuieli, pentru anul următor, propus de Consiliul Director.
		g. are dreptul de a revoca cel mult 3 membri ai Consiliului Director și membrii Comisiei Naționale de Cenzori; aprobă modificările din componența Consiliului Director, în urma vacanțelor de mandat.
		h. stabilește valoarea taxei de înscriere, a cotizației trimestriale și a cuantumului virat în contul ONCR.
		i. decide acordarea de titluri și distincții, la propunerea Consiliului Director.
	(2) Trienale:
		a. toate atribuțiile Adunării Generale anuale
		b. evaluează și aprobă individual și colectiv activitatea organelor naționale a căror activitate se încheie.
		c. evaluează și aprobă implementarea obiectivelor strategice pentru ultimii trei ani
		d. alege președintele, membrii Consiliului Director și membrii Comisiei Naționale de Cenzori.
		e. dezbate și aprobă obiectivele strategice pentru următorii trei ani și planul trienal de acțiune al ONCR.
		f. modifică și aprobă Statutul și Regulamentul de Organizare și Funcționare al ONCR, numai în condițiile prevăzute de Statutul ONCR.

Art. 25. Raportul de activitate al structurilor naționale, precum și eventualele propuneri de modificări la Statutul și Regulamentul ONCR, vor fi comunicate, de către Comitetul Executiv, Centrelor locale, cu o lună înainte de data Adunării Generale.

Art. 26. 
	(1) Ordinea de zi a Adunării Generale este propusă de Consiliul Director și comunicată Centrelor Locale cu cel puțin 45 de zile înaintea datei adunării.
	(2) Centrele Locale pot propune modificări în termen de doua săptămâni, iar ordinea de zi finală propusă este comunicată cu două săptămâni înainte de Adunarea Generală.
	(3) La deschiderea lucrărilor Adunării, plenul aprobă ordinea de zi, prin vot deschis, cu o majoritate de 50%+1 din numărul delegaților prezenți.
	(4) Adunarea Generală nu deliberează decât asupra problemelor înscrise în ordinea de zi aprobată.

Art. 27. Candidații pentru Consiliul Director trebuie să îndeplinească următoarele condiții:
	a. au implinit 21 de ani până la data Adunării Generale
	b. sunt membri adulți ai organizației de cel puțin trei ani
	c. au participat la cel puțin două stagii de formare în cadrul ONCR sau OMMS
	d. au coordonat sau au participat direct la organizarea unei activități naționale

	Pentru Comisia Națională de Cenzori, candidații trebuie să prezinte dovada pregătirii profesionale în domeniul economic.

Art. 28. Nici un membru al ONCR nu poate face parte simultan din mai multe structuri naționale.

Art. 29. Funcția de președinte sau membru în Consiliul Director poate fi ocupată de aceiași persoană doar două mandate consecutive.
		
Art. 30. Candidații pentru structurile naționale sunt propuși de către centrele locale, prin transmiterea formularului de candidatură (anexa 2), către Comitetul executiv, cu cel puțin două săptămâni înainte de data Adunării Generale.

Art. 31. 
	(1) Verificarea îndeplinirii de către candidați a criteriilor de eligibilitate este efectuată de către o comisie formată dintr-un membru al Consiliului Director, un membru al Comitetului executiv și un membru al unui Centru Local, comisie desemnată de Consiliul Director.
	(2) Înainte de începerea procedurii de alegere, un membru al comisiei prezintă Adunării Generale lista candidaților validați.

Art. 32. Candidații pentru structurile naționale sunt obligați să fie prezenți la Adunarea Generală.
		

Art. 33 
	(1) Pe timpul desfășurării Adunării Generale nu se mai pot face propuneri, cu excepția situației când pentru o funcție nu s-au înregistrat candidaturi până la termenul stabilit.
	(2) În această situație, sunt acceptate candidaturile depuse până la începerea Adunării Generale.

Art. 34. Comisia de numărare a voturilor este alcătuită din trei delegați care nu candidează, membrii comisiei fiind propuși și desemnați de Adunarea Generală.

Art. 35. Procedura alegerii președintelui decurge astfel:
	a. președintele este ales de plen, prin vot secret, de pe lista candidaților la această funcție.
	b. comisia de numărare a voturilor anulează buletinele de vot completate greșit, numără voturile și desemnează candidatul ales.
	c. dacă nici un candidat nu întrunește 50%+1 din voturi, se organizează al doilea tur de scrutin la care participă primii doi candidați, fiind desemnat candidat ales cel care a obținut cel mai mare număr de voturi.
	d. candidații care nu au fost aleși in funcția de președinte pot opta să fie trecuți pe lista de candidați pentru Consiliul Director.
	e. în cazul când există numai un singur candidat la funcția de președinte și acesta nu întrunește numărul necesar de voturi, se anulează toate alegerile și se convoacă o nouă Adunare Generală în termen de maxim trei luni.

Art. 36. Procedura alegerii membrilor Consiliului Director decurge astfel:
	a. membrii Consiliului Director sunt aleși de plen, prin vot secret, de pe lista candidaților la această funcție.
	b. comisia de numărare a voturilor anulează buletinele de vot completate greșit, numără voturile și desemnează primii zece candidati, în ordinea descrescătoare a numărului de voturi, ca membri aleși ai Consiliului Director.
	c. in cazul înregistrării unui număr egal de voturi între ultimii candidați și imposibilitatea de a desemna toți candidații aleși, se organizează un vot de baraj, pentru cei aflați la egalitate pe ultimele locuri.

Art. 37. Procedura alegerii membrilor Comisiei Naționale de Cenzori este similară procedurii prezentate la art.36.

Art. 38. Hotărârile luate de Adunarea Generală, în limitele legii și statutului sunt obligatorii chiar și pentru asociații (membrii) care nu au luat parte la Adunarea Generală sau au votat împotrivă.

Art. 39. Hotărârile Adunării Generale, contrare legii, actului constitutiv sau statutului, pot fi atacate în justiție de oricare dintre asociații care nu au luat parte la Adunarea Generală sau care au votat împotrivă și au cerut să se însereze aceasta în procesul verbal de ședință, în termen de 15 zile de la data când au luat cunoștință despre hotărâre sau de la data când a avut loc ședința, după caz.

Secțiunea B. Consiliul Director
==================

Art. 40. Consiliul Director conduce activitatea ONCR în intervalul dintre sesiunile Adunării Generale și asigură punerea în execuție a hotărârilor acesteia. Consiliul Director emite Decizii și aprobă Procedurile de Lucru pentru toate structurile ONCR.

Art. 41.
	(1) Consiliul Director este format din 7 membri ai ONCR (președintele și 6 membri) aleși pentru un mandat de trei ani de către Adunarea Generală prin votul secret a cel puțin 50%+1 din totalul delegaților prezenți.
	(2) Președintele este ales nominal de către Adunarea Generală, iar ceilalti 6 sunt aleși cu titlul de membri.
	(3) Președintele numește vicepreședintele dintre membrii Consiliului Director.
	(4) Trezorierul ONCR este un membru ex oficio, numit de Consiliul Director.

Art. 42. 
	(1) Consiliul Director stabilește atribuțiile membrilor acestuia pe baza priorităților (obiectivelor strategice) ale ONCR, adoptate de Adunarea Generală, componența pe responsabilități a Consiliului Director fiind anunțată de președinte în cadrul Adunării Generale
	(2) Membrii Consiliului Director care au atribuția de a coordona realizarea obiectivelor strategice sunt numiți Responsabili Naționali pentru fiecare obiectiv.
	(3) Comisarul internațional conduce Departamentul Internațional și are atribuții legate de relația cu orice structuri cercetășești din afara țării; nu are responsabilitatea nici unui obiectiv strategic.
	(4) Trezorierul este consultant pentru politica financiară a ONCR, fără drept de vot în Consiliul Director.
	(5) Atribuțiile președintelui, vicepreședintelui și trezorierului sunt prezentate in extenso, în fișele posturilor respective, din prezentul Regulament.
	(6) Toți membri sunt responsabili de a păstra o comunicare constantă cu colegii de Consiliu Director, răspunzând într-un timp rezonabil solicitărilor care îi sunt adresate.

Art. 43. Secretarul Consiliului Director
	(1) este unul din membrii consiliului, desemnat prin aceeași procedură ca și Responsabilii Naționali și fără a avea atribuții privind prioritățile strategice ale ONCR.
	(2) semnează, alături de președintele ONCR, toate deciziile consiliului, precum și alte documente oficiale emise de această structură.
	(3) se îngrijește de publicarea deciziilor consiliului către Centrele Locale

Art. 44.
	(1) Consiliul Director se intrunește în ședintă ordinară trimestrială, sau extraordinară, de câte ori este nevoie.
	(2) Data ședinței Consiliului Director și ordinea de zi propusă vor fi anunțate membrilor Consiliului, de către secretarul Consiliului, cu cel puțin 7 zile înainte de termen.
	(3) Prezența a 3/4 din totalul membrilor constituie cvorumul necesar desfășurării ședinței.
	(5) Absența președintelui sau a oricărui membru al Consiliului Director de la trei ședințe consecutive atrage de la sine demiterea acestuia din Consiliul Director și completarea vacanțelor conform prevederilor art.43.
	(6) Juristul ONCR sau persoana cu pregătire juridică, angajat sau voluntar al ONCR poate participa la ședințele CD, fără drept de vot.	
	(7) Consiliul Director poate decide participarea la ședințe, în calitate de invitați, fără drept de vot, a juristului organizației, a șefilor centrelor locale sau a altor lideri, precum și persoanelor din afara organizației, în funcție de conținutul ordinii de zi.
	(8) La ședintele Consiliului Director participă obligatoriu și fără drept de vot Directorul executiv și trezorierul.
	(9) Consiliul Director poate discuta și lua decizii și folosind sisteme informatice (email, aplicații internet), fără ca acestea să înlocuiască întâlnirile trimestriale
	(10) Deciziile se vor lua cu majoritatea simplă de voturi a persoanelor prezente cu drept de vot. În cazul deciziilor luate online, deciziile se vor lua cu majoritatea simplă de voturi a tuturor membrilor Consiliului Director.
	(11) Toate discuțiile cu privire la decizii luate online trebuie să fie arhivate și accesibile similar proceselor verbale ale întâlnirilor CD.
	(12) Toate deciziile care sunt încă deschise votului până la data unei întâlniri de CD vor fi trecute pe ordinea de zi a acelei întâlniri.

Art. 45. 
	(1) In perioada dintre Adunările Generale sunt posibile cel mult trei înlocuiri în cadrul Consiliului Director, determinate de demisii, boală, deces sau sancțiune, folosindu-se candidații la Consiliul Director respinși la ultima Adunare Generală de alegeri dar care au îndeplinit 50%+1 voturi, în ordinea descrescătoare a voturilor obținute, modificări care vor fi supuse aprobării la prima Adunare Generală a ONCR.
	(2) In situația în care nici unul dintre aceștia nu va accepta funcția, CD va funcționa cu numărul de membri rămași până la prima Adunare Generală când vor fi organizate alegeri pentru completarea CD. In situația înlocuirii a mai mult de 3 membri ai CD, sau în situația în care rămân mai puțin de 4 membri în CD, acesta va convoca Adunarea Generală extraordinară pentru alegerea unui nou CD.
	(3) Nu se consideră un mandat în sensul art. 29 mandatele asumate în condițiile Art. 45. punctele (1) și (2)
	(4) In cazul vacanței funcției de președinte, interimatul acestei responsabiliăți este preluat de către vicepreședinte, până la următoarea Adunare Generală anuală, cand va fi ales un președinte interimar, care va asigura exercițiul mandatului curent până la noile alegeri din următoarea Adunare Generală trienală.

Art. 46. 
	(1) Sedintele Consiliului Director sunt conduse de președinte iar în lipsa acestuia de vicepreședinte.
	(2) La fiecare ședintă se întocmește un proces verbal, pe care-l semnează toți membrii Consiliului Director prezenți. Procesul verbal va fi redactat de către secretarul Comitetului executiv. In cel mult 7 zile de la data ședinței, secretarul Comitetului executiv va elabora pe baza procesului verbal un document rezumativ cu problemele discutate și deciziile adoptate, care va fi avizat de către un membru al Consiliului Director, (numit prin decizie a Consiliului) și adus la cunoștința Centrelor locale prin secretariatul Comitetului executiv.

Art. 47. Activitatea fiecărui Responsabil Național este susținută de membrii Comitetului executiv. La nivelul fiecărui departament se organizează câte o echipă națională, formată din lideri ONCR. Echipa va fi coordonată de Responsabilul Național și va funcționa după reguli stabilite de acesta, în acord cu responsabilul executiv aferent.

Art. 48. Consiliul Director are următoarele atribuții:
	a. convoacă Adunarea Generală.
	b. urmarește și controlează execuția bugetară pe anul în curs, rectifică la nevoie bugetul anului în curs, aprobă propunerea de buget pentru anul următor.
	c. decide asupra obiectivelor și bugetului proiectelor naționale.
	d. elaborează planul de acțiune anual și trienal, în colaborare cu Directorul executiv.
	e. decide bugetul de funcționare a structurilor naționale, în limitele bugetului ONCR.
	f. aprobă raportul de activitate anual și trienal, pe baza propunerilor Comitetului executiv.
	g. aprobă structura pe responsabilități a Comitetului executiv, angajările personalului retribuit, fișele de post și fondul de salarii.
	h. decide conținutul contractului de management al Directorului executiv și controlează activitatea acestuia.
	i. numește dintre membrii săi Responsabilii Naționali pentru fiecare obiectiv strategic.
	j. decide componența echipelor naționale pe baza propunerilor Responsabililor Naționali.
	k. emite decizii de autorizare și suspendare a centrelor locale, avizează propunerile de înființare și desființare a Centrelor Locale.
	l. aprobă componența Consiliului Centrelor Locale, pe baza procesului verbal al Adunării Generale de alegeri ale centrelor locale respective.
	m. propune rezoluții Adunării Generale
	n. aprobă, la propunerea Comisarului internațional, componența contingentelor de cercetași români pentru participarea la activități internaționale externe
	o. prezintă Adunării Generale evaluări asupra activităților naționale
	p. este responsabil de îndeplinirea obiectivelor strategice și a hotărârilor Adunării Generale
	q. întocmește planul calendar cu principalele acțiuni pentru anul următor
	r. întocmește protocoale de colaborare cu alte organizații
	s. asigură permanent și operativ relațiile cu organele administrației centrale, sau alte organizații din țară, precum și legăturile cu alte organizații cercetășești din întreaga lume, Regiunea Europeană și OMMS.
	t. în caz de litigiu cu mediul extern, desemnează un reprezentant pentru apărarea intereselor ONCR.
	u. propune Adunării Generale acordarea de distincții și titluri de onoare.
	v. propune candidați pentru organismele OMMS sau cele europene și regionale.
	w. stabilește componența delegaților Consiliului Director care reprezintă organizația în țară și străinătate, primind apoi o informare asupra problemelor discutate.
	x. în caz de conflicte în cadrul structurilor ONCR (la nivel local sau național) sau nereguli la nivelul unor activități, Consiliul Director va numi o comisie formată din trei membri, care va investiga și va modera stările conflictuale, propunând soluții Consiliului Director. Comisia va întocmi câte un raport pentru fiecare situație Consiliului Director, iar acesta va include respectivele rapoarte în propria evaluare în cadrul Adunării Generale.
	y. aprobă proiectele de amploare ale Centrelor Locale, care aduc un risc crescut organizației, oferind un răspuns solicitărilor de acest gen în cel mai scurt timp posibil

Art. 49. Atribuțiile președintelui, vicepreședintelui, comisarului internațional și Responsabililor Naționali sunt prezentate în Regulament.
		
Art. 50. Deciziile Consiliului Director, contrare legii, actului constitutiv sau Statutului ONCR pot fi atacate în justiție, în condițiile prevăzute la art. 39.

Secțiunea C - Comisia Națională de Cenzori
==========================================

Art. 51. Comisia Națională de Cenzori este formată din trei membri (din care doi sunt membri ONCR) aleși de Adunarea Generală conform procedurii prezentate la art. 36. și are atribuții în controlul financiar al structurilor decizionale și executive. Imediat după învestirea în funcție, comisia își alege un președinte, care va coordona și răspunde de organizarea activității comisiei.

Art. 52. Comisia Națională de Cenzori asigură controlul financiar intern al asociației, având următoarele atribuții:
	a. verifică modul în care sunt administrate finanțele și patrimoniul asociației, și respectarea legalității în intocmirea documentelor financiar-contabile.
	b. întocmește rapoarte trimestriale și le prezintă Consiliului Director.
	c. întocmește rapoarte anuale și le prezintă Adunării Generale.
        
Art. 53. In cazul constatării unor nereguli comise de Directorul executiv, Comisia Națională de Cenzori are obligația de a sesiza Consiliul Director.

Art. 54. Comisia Națională de Cenzori funcționează în baza unui Regulament intern, aprobat de Adunarea Generală (anexa 3).

Secțiunea D - Comitetul executiv
================================

Art. 55. Comitetul executiv este structura responsabilă cu implementarea tuturor rezoluțiilor Adunării Generale și a Deciziilor Consiliului Director.

Art. 56. Comitetul executiv este condus de către Directorul executiv, care este angajat prin concurs, în conformitate cu legile în vigoare, de către Consiliul Director.

Art. 57. 
	(1) Comitetul executiv are în compunere personal angajat cu contract de muncă și membri voluntari, cu atribuții executive pentru diferite zone de responsabilitate, în funcție de prioritățile strategice adoptate de Adunarea Generală.
	(2) Structura și componența Comitetului executiv sunt stabilite de Directorul executiv, și aprobate de Consiliul Director.Directorul executiv poate modifica structura și componența Comitetului executiv, după necesități și posibilități, cu acordul Consiliului Director

Art. 58. Atribuțiile Comitetului executiv sunt următoarele:
	a. asigură buna funcționare a activității ONCR pe parcursul unui mandat
	b. ține evidența centralizată a centrelor locale, atât a membrilor cât și a cotizațiilor.
	c. sprijină activitatea Responsabililor Naționali, delegând câte un membru al comitetului pentru fiecare prioritate strategică.
	d. elaborează propunerea de buget anual al ONCR pe baza bugetelor stabilite de către Responsabilii Naționali.
	e. pregătește din punct de vedere administrativ ședintele Consiliului Director și întâlnirile echipelor naționale
	f. elaborează lunar sau ori de câte ori este necesar, rapoarte de activitate, pe care le trimite membrilor Consiliului Director sau le prezintă în ședințele acestuia.
	g. asigură comunicarea eficientă , la nivel național, prin intermediul secretariatului.
	h. sprijină funcționarea centrelor locale
	i. verifică îndeplinirea condițiilor prevăzute în Regulament cu privire la autorizarea, înființarea, suspendarea, desființarea și acordarea personalității juridice centrelor locale, punând aceste informații la dispozitia secretarului CD
	j. ține evidența membrilor și centrelor locale ale ONCR
	k. asigură funcționarea secretariatului ONCR din sediul Consiliului Director
	l. asigură multiplicarea documentelor ONCR periodice, a pliantelor, broșurilor, etc, și distribuirea lor utilizatorilor.
	m. gestionează finanțele și patrimoniul ONCR
	n. produce și/sau distribuie (contra cost) însemne, uniforme și alte materiale cercetășești.
	o. facilitează participarea membrilor ONCR la activități cercetășești naționale și internaționale
	p. asigură legătura funcțională dintre Consiliul Director și centrele locale.
	q. sprijină și încurajează participarea centrelor locale la viața asociativă prin proiecte, evenimente, seminarii, etc.
	r. pregătește Adunarea Generală, pe baza deciziilor și sub îndrumarea Consiliului Director.
	s. elaborează, înainte de ședința trienală a Adunării Generale, planul trienal de acțiune pe baza recomandărilor Responsabililor Naționali.
	t. primește rapoartele de activitate anuale, rapoartele financiare și patrimoniale ale centrelor locale și le arhivează.
		
Art. 59. Comitetul executiv este subordonat ierarhic Consiliului Director și nemijlocit președintelui ONCR.
		

Funcții la nivel național
=========================

I. Funcții decizionale
======================
	a. președintele ONCR
	b. vicepreședintele ONCR
	c .comisarul internațional
	d. responsabilii naționali

II. Funcții executive
=====================
	a. directorul executiv
	b. trezorierul
	c. membrii Comisiei Naționale de Cenzori

a. Președintele ONCR
====================

Art. 60. Președintele ONCR este membru al Consiliului Director, fiind ales de Adunarea Generală conform procedurii prezentate la art. 35.

Art. 61.Atribuțiile președintelui ONCR sunt următoarele:
	a. prezidează lucrările Adunării Generale
	b. convoacă și prezidează ședintele Consiliului Director
	c. reprezintă ONCR la nivel local, național și internațional, în relațiile cu instituțiile publice și organizațiile neguvernamentale
	d. elaborează, în colaborare cu Directorul executiv și propune Consiliului Director, bugetul anual al ONCR.
	e. semnează deciziile Consiliului Director și documentele încheiate între ONCR și alte structuri naționale sau internaționale.
	f. ca ordonator principal de credite, semnează alături de Directorul executiv, documentele financiare ale ONCR, conform prevederilor din cap.5.
	g. răspunde nemijlocit de întreaga activitate a personalului retribuit al ONCR.

b. Vicepreședintele ONCR
========================

Art. 62. Vicepreședintele ONCR este membru al Consiliului Director, ales de Adunarea Generală conform procedurii prezentate la art. 36 și art. 41, (3).

Art. 63. Atribuțiile vicepreședintelui ONCR sunt următoarele:
	a. preia și îndeplinește atribuțiile președintelui ONCR, când acesta este în imposibilitatea de a și le exercita sau în perioada când este plecat din țară. In ultima situație, președintele împuternicește în scris transferul de atribuții.
	b. convoacă și prezidează ședintele Consiliului Director în absența președintelui.

c. Comisarul internațional
==========================

Art. 64. Comisarul internațional (responsabilul internațional) este membru al Consiliului Director și are următoarele atribuții:

	a. informează Consiliul Director și, după caz, sefii Centrelor locale asupra activităților cercetășești organizate de Biroul European sau Biroul Mondial al Mișcării Scout, prezentând materiale elaborate de aceste două instanțe și evenimentele scout internaționale
	b. informează Biroul European, la cererea acestuia, asupra activități ONCR, prin rapoarte și alte materiale informative
	c. solicită Biroului European sprijin financiar, logistic, uman și materiale documentare atunci când resursele interne sunt insuficiente
	d. întreține legătura cu organizațiile cercetășesti din exteriorul țării, informându-le asupra activităților cercetășești cu caracter internațional organizate în România
	e. difuzează Consiliului Director și Centrelor locale informații provenite de la organizații cercetășești externe
	f. propune Consiliului Director organizarea de activități cercetășești cu caracter internațional și participă la desfășurarea acestora
	g. propune spre aprobare Consiliului Director componența nominală a grupurilor de cercetași care participă la activități internaționale în exteriorul țării și confirmă calitatea acestora de membri ai ONCR și îndeplinirea condițiilor de participare
	h. propune spre aprobare Consiliului Director componența nominală a delegaților români care reprezintă ONCR la diferite activități cercetășești externe.

d. Responsabilii Naționali
==========================

Art. 65. Responsabilii Naționali sunt membri al Consiliului Director care au diferite responsabilități legate de obiectivele strategice stabilite de Adunarea Generală, care decid, sub aspect tehnic și financiar, modul de aducere la îndeplinire a acestor obiective. In activitatea lor sunt sprijiniți de personalul retribuit sau voluntar din Comitetul executiv.

Art. 66. Fiecare Responsabil Național își alcătuiește o echipă de lucru, cu care colaborează permanent, pentru aducerea la îndeplinire a obiectivelor specifice.

Art. 67. Responsabilii Naționali au dreptul de a controla, fiecare în sectorul său de responsabilitate, personal sau printr-un delegat, modul de desfășurare al activităților la nivel național sau local, și utilizarea resurselor financiare alocate.

e. Directorul executiv
======================

Art. 68. 
	(1) Directorul executiv este angajat prin concurs, în conformitate cu legile în vigoare, de către Consiliul Director.

	(2) Directorul executiv candidează pentru un mandat de trei ani și este angajat cu contract de muncă pe perioadă nedeterminată.

Art. 69. Atribuțiile Directorului executiv sunt următoarele:
	a. elaborează, împreună cu președintele, la finele fiecărui an, bugetul anual de venituri și cheltuieli pentru anul următor, pe baza propunerilor Responsabililor Naționali și Comitetului executiv.
	b. propune structura de personal, pe responsabilități, a Comitetului executiv și componența nominală a acestuia.
	c. angajează personal retribuit și semnează contractele de muncă ale acestuia.
	d. elaborează fișele de post ale personalului retribuit din cadrul Comitetului executiv.
	e. gestionează activitatea Comitetului executiv și răspunde de aceasta în fața Consiliului Director.
	f. propune planul calendar anual cu principalele activități și urmărește îndeplinirea acestora.
	g. angajează contabilul autorizat al asociației și asigură respectarea hotărârilor Adunării Generale, a deciziilor Consiliului Director, precum și a legislației în vigoare asupra exercițiului financiar și patrimonial al ONCR.
	h. este ordonator de credite (are drept de semnatură autorizată pe conturile bancare ale ONCR, la nivel național). 
	i. convoacă și coordonează ședintele Comitetului executiv.
	k. asigură distribuirea corectă și eficientă a fondurilor ONCR, în funcție de necesități, în cadrul limitelor bugetare stabilite de Consiliul Director și aprobate de Adunarea Generală.
	l. poate reprezenta ONCR în fața autorităților, partenerilor și organelor fiscale, pe baza și în limitele mandatului acordat de Consiliul Director și a atribuțiilor prevăzute în Statutul ONCR.
	m. împreună cu președintele ONCR, poate reprezenta ONCR în fața Centrelor Locale, a liderilor naționali și locali, pe baza și în limitele mandatului acordat de Consiliul Director și a atribuțiilor prevăzute în Statulul ONCR.

f. Trezorierul
==============

Art. 70. Trezorierul are următoarele atribuții:
	a. verifică, împreună cu contabilul ONCR, gestiunea financiară a asociației.
	b. elaborează și transmite structurilor locale instrucțiuni și formulare privind derularea activității financiar - contabile.
	c. prezintă trimestrial Comisiei Naționale de Cenzori rapoartele financiar-contabile ale asociației, în vederea controlului financiar intern.
	d. verifică periodic modul de folosire al fondurilor ONCR.
	e. supune spre aprobare Consiliului Director cheltuielile financiare care necesită sume mari de bani.
	f. se informează permanent asupra situației conturilor ONCR.
	g. îndeplinește orice alte atribuții din domeniul financiar-contabil stabilite de Consiliul Director.

Art. 71. Trezorierul este numit în funcție de Consiliul Director, este subordonat direct acestuia și are obligația de a participa, fără drept de vot, la ședințele Consiliului Director.

Sectiunea B. Structuri locale
=============================

Art. 72. La nivel local, ONCR are filiale și sucursale, denumite Centre Locale. Acestea au nume proprii și se înființează de către ONCR, ca urmare a hotărârii Adunării Generale și a deciziei Consiliului Director.
        	
Art. 73. Centrul local este alcătuit, din punct de vedere organizatoric, din patrule și unități, structurate pe ramuri de vârstă (spiriduși, temerari, exploratori) și membrii acestora pot purta uniformă și însemne specifice.
        	
La activitățile naționale sau internaționale, membrii ONCR poartă uniforma de culoare bej; cercetașii marinari poartă uniforma bleumarin, cu însemne și distinctii specifice marinărești.
        	
Art. 74. Patrula este formațiunea de bază, formată din 4 - 9 cercetași din aceeași ramură de vârstă, având un șef de patrulă ales din rândul membrilor săi. In patrulă, fiecare membru are un rol (sanitar, constructor, bucătar, fotograf). Patrula are ca simbol un fanion, în forma unui triunghi isoscel (baza 40 cm și înălțimea 25 cm).

Art. 75. Unitatea este structura compusă din 2 – 5 patrule din aceeași ramură de vârstă. Unitatea este îndrumată de un lider adult ales de către membrii unității, pe baza propunerilor făcute de Consiliul Centrului local.
        	
Art. 76. Condițiile minime pe care trebuie să le îndeplinească un lider adult pentru a fi șef de unitate sunt: vârsta de cel puțin 18 ani și participarea la minim două stagii pentru lideri de unitate. Seful de unitate numește până la maxim patru lideri adulți, care îl ajută în implementarea propunerii educative a ONCR la nivelul unității. 

Responsabilitățile Sefului de unitate sunt prevăzute în fișa postului. (anexa 4)

Art. 77. Cercetașii care depășesc vârsta de 18 ani, și nu își asumă nici o responsabilitate educativă sau organizatorică în ONCR, se pot constitui într-un grup de seniori, ce va funcționa asemeni unei unități, în cadrul unui Centru local.

Numărul de membri și programele și le stabilesc singuri, respectând însă în activitatea lor principiile și metoda cercetășească.
        	
Art. 78. Centrul local este o structură organizatorică formată din cel puțin două unități (minim 5 lideri și 20 de copii sau tineri) a căror activitate este integrată într-o strategie locală comună.
        	
Art. 79.Atribuțiile Centrului local sunt următoarele:
	a. coordonează activitatea membrilor structurii la nivel local
	b. facilitează activitățile desfășurate de cercetași
	c. identifică și gestionează resursele materiale și financiare
	d. reprezintă membrii (asociații) în cadrul Adunării Generale
	e. asigură comunicarea membrilor structurii locale cu ceilalți membri ai ONCR sau cu structurile acesteia.

Art. 80. Autonomia decizională a structurilor organizatorice ale ONCR (patrulă, unitate, Centru Local) este garantată prin Statutul ONCR și acestea au dreptul să decidă în toate domeniile de activitate la nivelul respectiv, fără a fi influențate sau constrânse de structurile superioare, dar în limita respectării:
        	a. prevederilor Statutului și Regulamentului ONCR
        	b. hotărârilor Adunării Generale
        	c. deciziilor Consiliului Director

Art. 81. Pentru a evita suprapunerea de nume, identificarea structurilor locale ale ONCR este următoarea:
	a. patrula poartă un nume ales de membrii săi în cadrul unității
	b. unitatea poartă un nume ales de membrii săi în cadrul Centrului local
	c. centrul local se identifică prin numele localității, dar are și un nume ales de către liderii locali

Art. 82. Dacă într-o localitate nu sunt întrunite condițiile de înființare a unui Centru local, cercetașii se organizează într-o unitate care va funcționa în cadrul celui mai apropiat Centru Local, având aceleași drepturi și obligații ca și celelalte unități din acel centru.
        	
Art. 83. Procedura de înființare a unui Centru local este următoarea:
	(1) existența unui grup de inițiativă format din cel puțin 5 adulți și 20 de copii/tineri, care se întrunesc și își exprimă dorința de a deveni cercetași, care se materializează prin întocmirea unui proces-verbal înaintat Consiliului Director.
	(2) Procesul-Verbal conține adresa sediului și componența Consiliului de conducere, plus documente anexe (lista de membri, datele personale ale membrilor din conducere, dovada de spațiu).
	(3) pe baza procesului-verbal și documentelor anexe, Consiliul Director emite o autorizație provizorie de funcționare, valabilă până la prima Adunare Generală, dar nu mai puțin de șase luni.
	(4) pentru această perioadă, Centrul local are următoarele obligații:
		a. să organizeze activități conforme cu metoda și principiile cercetășești
		b. să trimită Consiliului Director evaluări asupra activităților desfășurate
		c. să plătească cotizația

Art. 84.
	(1) Centrul Local se consideră legal constituit în urma emiterii unei decizii de înființare, de către Consiliul Director, pe baza hotărârii Adunării Generale.
	(2) Condițiile necesare de îndeplinit sunt următoarele:
		a. să cuprindă cel puțin două unități (25 - 30 membri)
		b. să fi dovedit capacitate organizatorică și de initiativă, pentru a fi integrat în structura ONCR.
	(3) Centrele Locale astfel înființate nu au personalitate juridică și sunt sucursale.

Art. 85. 
	(1) Centrele Locale pot obține personalitate juridică (devenind filiale), dacă îndeplinesc următoarele condiții:
		a. centrul local are decizie de înființare de cel puțin un an
		b. are un număr de cel puțin 10 lideri și 50 de cercetași
		c. are un sediu stabil
		d. dovedește capacitate de gestiune financiară
		e. are putere financiară dovedită prin atragere de fonduri
		f. activul patrimonial, alcătuit din aportul în natură sau în bani al asociaților, este în valoare de cel puțin dublul salariului minim pe economie, la data respectivă.

Art. 86. Personalitatea juridică permite Centrului local angajarea de personal retribuit.
        	
Art. 87. Personalitatea juridică permite Centrului local administrarea de centre scout sau de proiecte naționale pe un termen mai lung de un an.

Art. 88. Centrele Locale cu personalitate juridică au obligația depunerii situației financiare anuale și a altor documente la administrația financiară de care aparțin, conform legilor în vigoare, precum și realizarea unui raport financiar anual (pe baza acestor documente) care este trimis Consiliului Director.

Art. 89. Drepturile și obligațiile Centrelor locale sunt următoarele:
	a. dreptul de a participa la lucrările Adunării Generale: delegații tuturor Centrelor Locale; delegații Centrelor locale suspendate sau care funcționează pe bază de autorizație provizorie nu au drept de vot.
	b. dreptul de a participa la activități internaționale: membrii tuturor Centrelor locale legal înființate (cu decizie de înființare), asupra cărora nu sunt aplicate sancțiuni disciplinare.
	c. dreptul de a participa la activități naționale: membrii tuturor Centrelor locale legal înființate (cu decizie de înființare), asupra cărora nu sunt aplicate sancțiuni disciplinare; Centrele locale care funcționează pe bază de autorizație provizorie, numai sub îndrumarea unui centru local legal înființat.
	d. dreptul de eligibilitate pentru structuri naționale: membrii Centrelor locale legal înființate și care întrunesc condițiile de la art. 27.
	e. dreptul de a deschide cont bancar propriu: Centrele locale cu personalitate juridică (filialele); Centrele locale fără personalitate juridică ( sucursalele ) pot solicita girul unei filiale sau al ONCR.
	f. obligația de a depune situația financiară anuală: toate Centrele locale, filialele conform art. 88, iar sucursalele la trezorierul ONCR.
	g. obligația de a depune alte raporturi financiare: toate Centrele locale, conform art. 88.
	h. obligația de a vira cuantumul cotizațiilor în contul ONCR: toate Centrele locale.
	i. obligația de a prezenta Comitetului executiv un raport anual de activitate: toate Centrele locale legal înființate; termenul limită de trimitere a raportului este data de 15 februarie a anului următor.
	k. obligația de a organiza Adunarea Generală a Centrului Local: toate Centrele locale
	l. obligația de a declara la Adunarea Generală a Centrului local patrimoniul și numărul de membri: toate Centrele locale.
	m. obligația de a cere aprobarea Consiliului Director pentru desfășurarea de proiecte care au potențialul de a crea riscuri pentru întreaga organizație, indiferent dacă Centrul Local este filială sau sucursală. Pentru a se încadra în această categorie, proiectele propuse trebuie să îndeplinească unul sau mai multe din următoarele criterii:
	    (1) Proiectul angajează extern Centrul Local pe o perioadă de mai mult de un an
	    (2) Proiectul are un buget total de mai mult de 50.000 EUR
	    (3) Proiectul are o finanțare ale cărei condiții includ posibilitatea obligativității returnării finanțării în cazul neîndeplinirii unor obiective
	    (4) Proiectul are / caută o finanțare din bani publici la nivel național (Ministere, fonduri naționale)
	    (5) Proiectul se desfășoară în parteneriat cu un potențial partener de nivel național al ONCR
	    (6) Proiectul implică o asociere care poate prejudicia imaginea cercetășiei în comunitate, atât în cazul successului cât și în cazul eșecului proiectului.
	n. obligatia de a desfășura doar proiecte care, prin specificul lor, să se încadreze în desfășurarea programului educativ cercetășesc pentru membrii Centrului Local sau să aducă Centrului Local resursele necesare pentru a îndeplini același scop

Art. 90. 
	(1) Plata cotizațiilor Centrelor locale către ONCR se efectuează trimestrial.
	(2) Termenul limită de plată a cotizațiilor trimestriale este data de 15 ale lunii următoare încheierii trimestrului.
	(3) Plata cotizațiilor se efectuează prin delegat, mandat poștal sau virament; cotizația este însoțită de un borderou ce conține nominal membrii cotizanți și perioada de cotizare. (anexa 5)
        	
Art. 91. Forul de conducere al Centrului local este Adunarea Generală a Centrului local, fiind legal constituită în prezența a cel puțin 2/3 din membrii centrului, care au implinit 16 ani, au depus promisiunea și au cotizația plătită la zi.

Art. 92.
	(1) Adunarea Generală ordinară are loc în luna martie a fiecărui an. Adunarea Generală pentru alegerea conducerii Centrului local are loc din trei in trei ani.
	(2) Pregătirea Adunării Generale ordinare intră în atribuția Consiliului Centrului local.
	(3) Deciziile se iau prin votul majorității simple.
	(4) Adunarea extraordinară poate fi convocată de 1/2 din membrii cu drept de vot.

Art. 93. Adunarea Generala a Centrului local are următoarele atribuții:
	(1) anuale:
		a. dezbate și aprobă raportul de activitate al Consiliului Centrului local și al cenzorului.
		b. da descărcare de gestiune persoanei învestite de Adunarea Generală cu acest drept (de regulă Seful Centrului local).
		c. dezbate și aprobă planul de activități al Centrului local pentru anul următor.
		d. adoptă bugetul pentru anul următor și adoptă deciziile ce se impun.
		e. stabilește valoarea taxei de înscriere și a cotizației, care nu pot fi mai mici decât cuantumurile stabilite de Adunarea Generală a ONCR.
	(2) trienale:
		a. toate atribuțiile Adunării Generale anuale.
		b. evaluează individual și colectiv activitatea conducerii locale, a cărei mandat se încheie.
		c. evalueaza implementarea obiectivelor strategice locale pentru ultimii trei ani.
		d. alege Consiliul Centrului local și cenzorul (cenzorii).
		e. dezbate și aprobă obiectivele strategice locale pentru următorii trei ani.

Art. 94.
	(1) Intre sesiunile Adunării Generale, conducerea centrului este exercitată de Consiliul Centrului Local.
	(2) La nivelul fiecărui Centru local, componența Consiliului Centrului local este decisă de Adunarea Generală, fără a se încălca prevederile Statutului ONCR (Sef de Centru local și minim patru membri, lideri adulți).
	(3) Atribuțiile membrilor centrului sunt prevăzute în fișele de post, care se stabilesc și se aprobă de Adunarea Generală a fiecărui Centru local.
	(4) Consiliul Centrului local se întrunește lunar sau ori de câte ori este nevoie, la convocarea Sefului de centru, iar deciziile se iau cu votul majorității simple.

Art. 95. Consiliul Centrului local are următoarele atribuții:
	a. asigură membrilor centrului un program bazat pe activități periodice.
	b. încasează taxa de înscriere și cotizația și achită cota stabilită către ONCR.
	c. prezintă semestrial (sau la cerere) informări către conducerea ONCR, referitoare la activitatea sa.
	d. urmărește modul de folosire a fondurilor realizate și asigură o judicioasă folosire a bazei materiale.

Art. 96. Seful Centrului local, ales de Adunarea Generală, este un membru titular al ONCR, în vârstă de cel putin 21 de ani, care a participat la stagiile pentru șefi de centru local. Atribuțiile sale sunt prevăzute în fișa de post și sunt aprobate de Adunarea Generală a Centrului local.

Art. 97.
	(1) Seful Centrului local este responsabil cu implementarea deciziilor luate de Consiliul Centrului local și reprezintă Centrul local în interiorul și exteriorul ONCR.
	(2) Pentru relațiile cu exteriorul ONCR, Seful Centrului local poate folosi titulatura de Președinte al Centrului local.

Art. 98. 
	(1) Cenzorul (cenzorii - în număr de trei - pentru Centrele locale cu mai mult de 100 de membri) este ales de Adunarea Generală a Centrului local.
	(2) Atribuțiile cenzorului (cenzorilor) sunt următoarele:
		a. asigură controlul financiar intern al Centrului local, verificând cheltuielile efectuate și situatia patrimoniului centrului.
		b. raportează Adunării Generale a centrului rezultatele activității sale.
	(3).Cenzorul participă la ședintele Consiliului Centrului local, fără drept de vot.

Art. 99.
	(1) Dacă activitatea structurii stagnează sau este regresivă din motive obiective/subiective imputabile unui lider, membrii Centrului local pot propune Consiliului Centrului local înlocuirea liderului respectiv.
	(2) Dacă situația devine conflictuală și nu poate fi depășită la nivel local, membrii Centrului local au dreptul de a sesiza în scris Consiliul Director, care va trata situația conform prevederilor art.47, litera x.
	(3).Dacă din motive obiective un lider nu poate face față responsabilităților asumate, își va prezenta demisia, urmând a fi înlocuit prin decizia organului colegial din care face parte.

Art. 100.
	(1) Centrul Local poate fi desființat în cazul in care este îndeplinită cel puțin una din următoarele condiții:
		a. desfășurarea unei activități contrare statutului ONCR, a atribuțiilor prevăzute la art. 95 și încălcarea principiilor cercetășești.
		b. desfășurarea sau încurajarea unor activități care prejudiciază prestigiului și intereselor ONCR.
		c. neremedierea situației care a determinat sancționarea prin suspendare (vezi cap. Sancțiuni).
	(2) Procedura de desființare urmează etapele:
		a. Adunarea Generală a ONCR hotărăște desființarea Centrului Local ca urmare a propunerii Consiliului Director.
		b. Consiliul Director emite decizia de desființare care se transmite Centrului local respectiv în termen de maxim 10 zile de la data hotărârii Adunării Generale.
		c. Comitetul executiv, în termen de o lună, va recupera ștampila, actele în original, va prelua în administrare patrimoniul și va închide contul bancar, rezolvând eventualele litigii existente.

Art. 101. Centrele locale care nu se supun procedurilor de desființare vor răspunde în justiție.


Capitolul 5. Management financiar
=================================

Art. 102. Veniturile ONCR (la nivel național și local) se realizează, conform Statutului, din:
	a. taxele de înscriere și cotizațiile membrilor.
	b. veniturile realizate din activități economice directe.
	c. dobânzile și dividentele rezultate din plasarea sumelor disponibile, în condiții legale.
	d. donații, sponsorizări sau legate.
	e. resurse obținute de la bugetul de stat și/sau bugetele locale (finanțarea prin proiecte, în cadrul programelor de finanțare ale instituțiilor publice sau ONG-uri care gestionează asemenea fonduri.
	f. alte venituri prevăzute de lege.

Art. 103.
	(1) Taxa de înscriere se încasează conform prevederilor art. 10.
	(2) Cotizația se încasează trimestrial, conform prevederilor art. 11. de către Centrele locale.
	(3) Din sumele încasate cu titlul de cotizații, Centrele locale virează în contul ONCR o cotă parte, a cărei valoare procentuală este stabilită de către Adunarea Generală a ONCR. Modul de plată este stabilităconform prevederilor art. 89.
	(4) Taxa de înscriere și cotizația nu se restituie membrilor care se retrag din organizație.

Art. 104.
	(1) Structurile ONCR (aparatul executiv și Centrele locale cu personalitate juridică) pot desfășura activități economice directe cu caracter accesoriu (producerea de uniforme și alte efecte cercetășești, editarea de publicații, manuale, broșuri, pliante de profil, hărți, materiale filatelice, confecționarea de însemne și medalii, organizarea de activități sportive și recreative, acțiuni turistice, protecție și monitorizare ecologică, etc.) în strânsă legătură cu realizarea scopurilor organizației.
	(2) Activitățile economice directe se vor desfășura cu respectarea prevederilor legale. Operațiunile financiare vor fi evidențiate în partidă contabilă separată iar rezultatele financiare se vor reflecta în bilanțul contabil anual.

Art. 105. ONCR și filialele acesteia pot primi donații si/sau sponsorizări în bani și/sau bunuri de la persoane fizice sau juridice, dacă prin aceasta nu se aduce vreo atingere principiilor cercetășești și prestigiului ONCR. Sucursalele pot primi donații numai în numele ONCR.

Art. 106. Folosirea veniturilor asociației se realizează potrivit nomenclatorului financiar al ONCR (anexa 6).

Art. 107. 
	(1) Materialele care sunt deteriorate din neglijență sau proastă folosință precum și cele lipsă sunt imputabile celui în grija căruia au fost încredințate.
	(2) Materialele care au peste 3 ani de utilizare și prezintă un grad înalt de uzură ce le fac inutilizabile sau nesigure în exploatare, se casează de către o comisie a Centrului local (sau a Consiliului Director) numită în acest scop, și se scot din inventar.

Art. 108.
	(1) Fiecare Centru local poate să aibă ștampila sa proprie care să conțină sigla ONCR și denumirea Centrului local.
	(2) Fiecare Centru local poate avea un cont bancar sau cont curent la CEC, deschis în contul structurii locale respective, dar nu pe numele unui membru al structurii.

Art. 109. Fiecare Centru local (sucursală) ține contabilitatea conform Normelor Tehnice privind ținerea contabilității în partidă simplă la Centrele locale fără personalitate juridică (Anexa 7).


Capitolul 6. Recompense și sancțiuni
====================================

Art. 110.
	(1) Pentru rezultate deosebite în activitatea cercetășească, precum și pentru contribuție substanțială la dezvoltarea ONCR, membri titulari pot fi recompensați după cum urmează:
		a. mulțumiri adresate în fața structurii din care fac parte.
		b. scrisori adresate familiei și/sau instituției de învățământ din care fac parte.
		c. acordarea de diplome și distincții cercetășești.
		d. acordarea de însemne conform sistemului de progres și respectiv de formare.
		e. acordarea de premii constând în obiecte (echipament de camp, cărți etc. ).
		f. acordarea de facilități privind participarea la evenimente și activități cercetășești.
	(2) In cazul liderilor adulți, rezultatele deosebite pot constitui un criteriu pentru numirea într-o funcție cu responsabilitate.
	(3) In cazul persoanelor care nu fac parte din ONCR, dar care au adus o contribuție la dezvoltarea sa, acestea pot deveni membri de onoare.

Art. 111.
	(1) Membrii ONCR, care prin comportamentul lor încalcă Principiile Cercetășești, prevederile Statutului, Regulamentului ONCR, precum și celelalte dispoziții sau normative stabilite de structurile naționale sau locale, sunt susceptibili de a fi sancționați, în funcție de gravitatea abaterii comise.

	(2) Sancțiunile se aplică în mod gradat și au ca scop corectarea abaterii, fără a leza personalitatea cercetașului.

Art. 112. Pentru membrii ONCR sub 18 ani (cercetași), sunt considerate abateri:
	a. nerespectarea Promisiunii și a Legii Cercetașului.
	b. comportamentul necorespunzător calității de cercetaș.
	c. nerespectarea responsabilităților asumate, din neglijență sau reavoință.
	d. încălcarea regulamentelor campurilor, stabilite de comun acord de către participanți sau impuse de organizatori.
	e. săvârșirea unei fapte care frizează morala publică sau cade sub incidența codului penal.

Art. 113. Sancțiunile pentru cercetași sunt următoarele:
	a. mustrare verbală în fața unității de care aparține.
	b. suspendare pe perioadă limitată (de la 2 săptămâni la o lună) de la activitățile patrulei (unității).
	c. excludere, pentru abateri grave sau repetate.

Art. 114. Abaterile sunt semnalate sau constatate de către:
	a. colegii de patrulă sau unitate, care aduc faptul la cunoștința Sefului de unitate, conducătorului de grup sau Sefului de subcamp, după caz.
	b. șeful de unitate sau un lider din Centrul local.
	c. șeful de subcamp, un membru al Staff-ului sau comandantul campului.

Art. 115. Analizarea situației și luarea deciziei aparține Sefului de unitate sau conducătorului de grup, care aplică sancțiunea, aducând-o la cunoștința vinovatului, în fața unității. Sancțiunea este adusă la cunoștințaConsiliului Centrului local și este înscrisă în foaia matricolă a cercetașului. (Anexa 8).

Art.116. Pentru membrii ONCR care au împlinit vârsta de 18 ani (lideri adulți), sunt considerate abateri: 
	a. abaterile enumerate la art. 112.
	b. încălcarea Codului galben (art.14, paragraful 2).

Art. 117. In cazul Sefului de patrulă considerat necorespunzător de către membrii patrulei, schimbarea din funcție se face de către membrii acesteia, și se consideră sancțiune numai la cererea expresă a acestora, adresată Sefului de unitate.
        	
Art. 118. In cazul Sefului de unitate considerat necorespunzător sau care a săvârșit o faptă sau fapte prevăzute la art. 116, acesta poate fi sancționat conform art. 113, destituirea din funcție fiind hotărâtă de membrii unității, în urma analizei situației și cu acordul Sefului Centrului local.

Art. 119. In cazul Sefului de Centru local:
	(1) pentru săvârșirea abaterilor prevăzute la art.116, constatate și dovedite de Consiliul Centrului local sau
	(2) pentru nerespectarea obligațiilor asumate cu ocazia alegerii în funcție, constatate și dovedite de Consiliul Centrului local, Seful Centrului local poate fi destituit din funcție, de către Adunarea Generală a Centrului local, întrunită în sesiune extraordinară.
	(3) pentru situații deosebite, care necesită o anchetă ce depășește posibilitățile locale, sau organe specializate, Consiliul Centrului local poate sesiza Consiliul Director, care va acționa în conformitate cu art.48. lit.x.

Art.120. Pentru abateri deosebit de grave, când fapta este anchetată de o comisie a Consiliului Director, iar rezultatul anchetei este incriminatoriu, Consiliul Director aduce la cunoștința Centrului local de care aparține vinovatul rezultatul anchetei și sancțiunea hotărâtă de acesta. Sancțiunea poate fi graduală, mergând până la excluderea din ONCR.

Art. 121.
	(1) In perioada instrumentării anchetei, persoana anchetată poate fi suspendată din funcție, dacă comisia de anchetă consideră aceasta necesar.
	(2) Suspendarea din funcție nu poate depăși 30 zile și este ridicată imediat dacă rezultatele anchetei sunt negative.
	(3) Comunicarea ridicării suspendării se va efectua în maxim 3 zile de la data prezentării rezultatelor anchetei în fața Consiliului Director.

Art. 122.
	(1) Membrii ONCR care candidează și sunt aleși în funcții eligibile nu pot fi destituiți decât de structurile care i-au ales.
	(2) Pentru situația descrisă la art.118, destituirea (care poate urma suspendării din funcție) unui Sef de Centru local este de competența Adunării Generale a Centrului local.
        	
Art. 123. Membrii Consiliului Director și ai Comisiei Naționale de Cenzori nu pot fi destituiți decât de Adunarea Generală a ONCR.

Art. 124. Pentru structuri locale care se fac vinovate de acte de indisciplină în desfășurarea activităților cercetășești sau activități financiare, sancțiunea este suspendarea temporară.
	(1) Motivele suspendării pot fi următoarele (cel puțin un motiv):
		a. neplata cotizației timp de șase luni de zile
		b. lipsa de activitate timp de un an
		c. scăderea numărului de membri sub limita de autorizare
		d. întreruperea comunicării cu structurile naționale mai mult de șase luni consecutive
		e. nedepunerea situației financiare
		f. nereguli financiare și/sau nereguli în gestiunea materială 
		g. datorii financiare (față de alte centre, față de ONCR, față de finanțatori, față de parteneri (interni sau externi).
		h. comportament inadecvat al membrilor Centrului local respectiv la activități (naționale sau internaționale) sau care aduce atingere imaginii ONCR.

	(2) Suspendarea are loc pe o perioadă cuprinsă între 3 și 6 luni.
	(3) Pe perioada suspendării, Centrele locale suportă restricțiile:
		a. nu mai primesc corespondența de la ONCR
		b. nu mai au dreptul să participe la activități naționale sau internaționale (campuri, stagii)
		c. nu mai au dreptul să organizeze activități care să implice participarea altor centre.
		d. nu pot propune proiecte spre finanțare
	(4) Suspendarea poate fi ridicată, prin decizia Consiliului Director, înainte de termen, dacă dispare cauza care a generat-o.
	(4) Dacă după trecerea perioadei de suspendare nu s-a remediat situația care a dus la suspendare, Centrul Local respectiv va fi propus spre desființare.

Art. 125.
	(1) Impotriva sancțiunilor se poate face contestație, către organul care a pronunțat sancțiunea, sau apel, direct la Consiliul Director.
	(2) In cazul în care Consiliul Director a propus sancțiunea, apelantul are dreptul de a-și susține cauza în Adunarea Generală, cauza fiind trecută ca punct pe ordinea de zi.

Capitolul 7. Dispoziții finale
==============================

Art. 126. Prezentul Regulament de Organizare și Funcționare al ONCR a fost elaborat pe baza prevederilor Statutului ONCR, adoptat de Adunarea Generală la data de 23.05.2003, și in vigoare de la această dată.

Art. 127. Orice situație sau problemă neprevăzută în prezentul Regulament va fi analizată și soluționată de Consiliul Director și considerată ca jurisprudență.

Art. 128. Prezentul Regulament a fost aprobat de Adunarea Generală din data de 08. 05.2004 și intră în vigoare de la această dată.

Art. 129. Modificările prezentului Regulament pot fi efectuate în conformitate cu art. 55 din Statutul ONCR.

Art. 130. Reglementările cuprinse în celelalte Regulamente de Organizare și Funcționare ale ONCR, se abrogă.



