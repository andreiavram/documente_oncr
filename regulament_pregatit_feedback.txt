Regulament ONCR

Introducere
===========

Regulamentul de Organizare şi Funcţionare al ONCR are scopul de a completa şi detalia prevederile Statutului ONCR şi de a stabili modul de aplicare al acestuia. Prezentul Regulament stabileşte principiile şi modul de desfăşurare al tuturor activităţilor organizatorice, administrative şi economico-financiare din cadrul ONCR.

Regulamentul cuprinde în principal atribuţiile structurilor de conducere, execuţie şi control ale ONCR, la nivel naţional şi local, drepturile şi obligaţiile membrilor titulari, management financiar şi material, recompense şi sancţiuni pentru cazuri de abateri săvârşite de structuri sau membrii acestora.

Prevederile Regulamentului sunt obligatorii pentru toate structurile şi toţi membrii ONCR.

Capitolul I. Generalităţi
=========================

Art. 1. 
	(1) Organizaţia Naţională “ Cercetaşii României “ funcţionează în conformitate cu legislaţia română în vigoare cu privire la asociaţii şi fundaţii, având ca scop educarea tinerilor, pe principii şi cu metode specifice, pentru a contribui la construirea unei lumi în care sunt împliniţi ca indivizi şi au un rol constructiv în societate.
	(2) ONCR este o asociaţie unitară, care activează pe întreg teritoriul României, şi îşi desfăşoară activitatea în conformitate cu legile ţării.
	(3) ONCR are la bază următoarele principii ale democraţiei asociative:
		a. separarea structurilor şi responsabilităţilor în cadrul organizaţiei.
		b. eligibilitatea ca modalitate de atribuire a responsabilităţilor.
		c. voluntariatul, ca principiu de bază al activităţii.
		d. spiritul de echipă.
		e. deciziile sunt luate în cadrul organizaţiei, prin hotărârea structurii respective.

	(4) Se exceptează de la prevederile alin. (3), lit. b si c, angajaţii permanenţi sau temporari.

Art. 2. 
	(1) ONCR este membră cu drepturi depline a Organizaţiei Mondiale a Mişcării Cercetăşeşti (OMMS) şi reprezintă România la Conferinţa Mondială.
	(2) ONCR are obligaţia de a plăti anual cotizaţie de membru către OMMS.Neplata cotizaţiei anuale, la termen, atrage sancţiuni administrative din partea OMMS.
Art. 3. 
	(1) ONCR colaborează cu instituţii publice, organizaţi neguvernamentale şi biserică, pe bază de protocol, acorduri de colaborare şi declaraţii de parteneriat, în cadrul unor programe şi proiecte.
	(2) Colaborarea se desfăşoară în scopuri educative, sociale, culturale, spirituale, de dezvoltare comunitară, de promovare a imaginii, de protecţia mediului, şi altele.
	(3) In acelaşi sens, ONCR este deschisă colaborării cu alte Asociaţii de Cercetaşi din România, la nivel de programe şi activităţi.

Art. 4. Educarea tinerilor se realizează în principal prin activităţi specifice culturale, spirituale, sportive, ecologice şi social-umanitare, cu ajutorul unui sistem de valori, bazat pe Legea şi Promisiunea Cercetaşului, dar nu se rezumă numai la activităţile specificate mai sus.

Capitolul II. Membrii
=====================

Art. 5. In cadrul ONCR, membrii sunt:
	(1) Membri titulari
		a. copii şi tineri de la 7 la 24 ani, care-şi desfăşoară activitatea în formaţiuni specifice (patrule, unităţi) denumiţi cercetaşi. Aceştia sunt cuprinşi în ramuri de vârstă:
			- spiriduşi (7 - 10 ani)
        	- temerari (11 - 14 ani)
			- exploratori (15 - 18 ani)
        	- seniori (19 - 21 ani)
		b. persoane care au implinit vârsta de 18 ani, care au responsabilităţi educative, organizatorice sau administrative în cadrul ONCR, denumiţi lideri adulţi.
	(2) Preşedinte de onoare
        Acest titlu se poate acorda, prin hotărârea Adunării Generale, pentru contribuţii deosebite aduse bunei funcţionări şi prestigiului organizaţiei.

        Titlul poate fi acordat şi unei instituţii – prin persoana conducătorului acesteia - care îndeplineşte condiţiile prezentate mai sus.
        
        La nivel local, Adunarea Generală a Centrului local poate acorda titlul de "Preşedinte de onoare al Centrului local", în aceleaşi condiţii.
	(3) Membri de onoare
		Persoane (sau instituţii - prin persoana conducătorului acesteia) cărora ONCR, prin hotărârea Adunării Generale, le conferă acest titlu, în funcţie de contribuţia adusă pentru susţinerea organizaţiei.

		In mod similar la nivel local, Adunarea Generală a Centrului local poate acorda titlul de membru de onoare.
	(4) Calităţile de Preşedinte de onoare şi de membru de onoare se obţin prin votul nesecret, cu majoritate simplă, al Adunării Generale.

Art. 6.
	(1) Titlul de Preşedinte sau membru de onoare poate fi retras în situaţia în care persoana/instituţia aduce un prejudiciu moral sau material structurii care i-a atribuit titlul.
	(2) In cazul instituţiilor, titlul de Preşedinte de onoare sau membru de onoare trebuie reînnoit prin acceptarea oficială a acestuia de către conducătorul instituţiei, ori de cate ori conducătorul este schimbat.

Art. 7.
	(1) Calitatea de membru titular al ONCR se obţine în urma completării unei adeziuni (care exprimă aderarea la Lege şi Promisiune, precum şi la prevederile Statutului şi Regulamentului ONCR) şi parcurgerea unei perioade de aspirantură.
	(2) Pentru membrii până la 18 ani, este necesar acordul scris (pe adeziune) al unui părinte (tutorelui sau forului tutelar).
	(3) In cazul adulţilor, este necesară recomandarea scrisă ( pe adeziune ) a cel puţin unui lider adult.
	
Art. 8.
	(1) Aspirantura este o perioadă de selectare şi pregătire, în care aspirantul dovedeşte că cunoaşte, înţelege, respectă şi aplică Legea Cercetaşului, Metoda şi Principiile Cercetăşeşti şi îşi asumă responsabilităţile ce decurg din acestea. După parcurgerea perioadei de aspirantură, aspirantul depune Promisiunea, devenind membru titular.
	(2) Perioada de aspirantură are o durată cuprinsă între două şi şase luni, la latitudinea Consiliului Centrului local, pentru fiecare aspirant in parte.
	(3) Adulţii care se pregătesc pentru a deveni lideri activează sub îndrumarea unui lider şi urmează stagiile necesare dobândirii de cunoştinte şi abilităţi pentru asumarea unor responsabilităţi în organizaţie.
	(4) Condiţiile pentru asumarea oricărei responsabilităţi sunt, în general, vârsta, pregătirea şi vechimea în ONCR, precum rezultă din prevederile prezentului Regulament, în cazul unor funcţii sau responsabilităţi.

Art. 9.
	(1) Depunerea Promisiunii, de către aspiranţii sub 18 ani, se face cu acordul şi în faţa patrulei în care activează, în cadrul unui ceremonial.
	(2) Depunerea Promisiunii, de către aspiranţii adulti, se face cu acordul şi în faţa Consiliului Centrului local în care activează, în cadrul unui ceremonial. 

	După depunerea Promisiunii, noul membru primeşte carnetul de membru şi dreptul de a purta uniforma şi însemnele ONCR.
	
Art. 10. La depunerea adeziunii, fiecare aspirant plăteşte Centrului local unde se înscrie o taxă de înscriere (a cărei valoare este stabilită anual de Adunarea Generală). In cazul în care aspirantul nu obţine calitatea de membru titular, taxa de înscriere şi cotizaţia achitate pe perioada de aspirantură nu se restituie.

Art. 11.
	(1) Fiecare membru al ONCR plăteşte o cotizaţie trimestrială, Centrului local de care aparţine.
    (2) Valoarea cotizaţiei individuale şi a cotei parte ce revine ONCR este stabilită anual de Adunarea Generală a ONCR.

Art. 12. Calitatea de membru al ONCR se dovedeşte cu carnetul de membru, tip, înseriat, emis de Consiliul executiv, contra cost.
	
	Carnetele se distribuie fiecărui Centru local, pe bază de tabel nominal, cu semnăturile membrilor şi se eliberează acestora de către Consiliul Centrului local.
	
	In cazul pierderii sau deteriorării carnetului, la cererea Centrului local, Comitetul executiv declară nul carnetul pierdut şi emite unul nou.
	
Art. 13. Drepturile membrilor titulari sunt:
	a. să poarte uniforma şi însemnele organizatiei.
	b. să fie integraţi într-o formaţiune specifică (patrulă, unitate, centru local).
	c. să participe la activităţile cercetăşeşti.
	d. să fie incluşi în programe progresive şi stimulative bazate pe interesul lor.
	e. să devină artizanii propriei dezvoltări, implicându-se în mod activ în pregătirea activităţilor la care participă.
	f. să-şi exprime opiniile în mod democratic şi să participe la viaţa asociativă a ONCR.
	g. să folosească bunurile din dotarea structurilor în care activează.
	h. să-şi asume responsabilităţi la toate nivelele organizaţiei.
	i. să aleagă şi să fie aleşi în funcţii de conducere.
	k. să-şi manifeste libertatea de exprimare a propriei spiritualităţi, fără a o îngrădi sau limita pe a celorlalţi.
	l. să se transfere de la un centru local la altul, individual, pe baza unei cereri scrise şi cu acordul şefilor centrelor respective.
	
Art. 14. 
	(1) Obligaţiile membrilor titulari sunt:
		a. să respecte Principiile, Statutul şi Regulamentul ONCR, precum şi celelalte reglementări ale structurilor ONCR.
		b. să participe la activităţile structurilor din care fac parte.
		c. să-şi îndeplinească responsabilităţile asumate şi să informeze asupra imposibilităţi de a le îndeplini.
		d. să îşi asume deciziile structurilor din care fac parte şi să nu adopte poziţii contrare acestora.
		e. să plăteasca la timp cotizaţia si să îndeplinească toate indatoririle financiare sau materiale ce le revin în raport cu structurile ONCR.
		f. să nu utilizeze mijloacele materiale şi financiare ale ONCR în scopuri personale sau în alte activităţi decât cele ale structurilor din care fac parte.
	(2) Pe lângă aceste obligaţii, liderii adulţi sunt obligaţi să respecte cu stricteţe normele privind securitatea fizică, psihică şi afectivă a membrilor organizaţiei, aşa cum sunt prevăzute în “Codul Galben” (anexa 1.)


Art. 15. Membrii organizaţiei nu pot face uz de calitatea pe care o au în ONCR în activitatea lor publică, politică, sindicală, profesională sau în cadrul altor asociaţii.

Art. 16. Calitatea de membru titular al organizaţiei se pierde prin:
	a. retragere
	b. neplata cotizaţiei timp de 6 luni
	c. neparticipare nejustificată timp de 3 luni la activităţile structurilor din care face parte.
	d. excludere, pentru abateri grave, prevăzute la capitolul “Sancţiuni”al prezentului Regulament, precum şi pentru fapte ce aduc prejudicii grave prestigiului şi/sau intereselor ONCR.


Capitolul III. Organele de conducere ale ONCR
=============================================

Secțiunea A: Structuri naţionale
================================
		
Art. 17. Structurile naţionale ale ONCR sunt:
	a. Adunarea Generală
	b. Consiliul Director
	c. Comisia Natională de Cenzori
	d. Comitetul executiv
        
Art. 18.
	(1) Adunarea Generală este forul suprem de conducere al ONCR, fiind alcatuita din delegatii tuturor Centrelor locale.
	(2) Adunarea Generala se intruneşte cel putin o dată pe an şi are drept de control permanent asupra organelor prevăzute la art.17 lit. b si c.
	(3) La Adunarea Generala participă, cu drept de vot, câte un delegat al fiecărui Centru local legal infiinţat, participarea fiind obligatorie.
	(4) Delegaţii Centrelor locale sancţionate cu suspendare şi aflate in interiorul termenului de suspendare, pot participa fără drept de vot.
	(5) Delegaţii Centrelor locale care funcţionează pe bază de autorizaţie provizorie pot participa la Adunarea Generală fără drept de vot.
	(6) Comitetul executiv transmite tuturor Centrelor locale,cu o lună înainte de data desfăşurării Adunării Generale, situaţia Centrelor locale cu şi fără drept de reprezentare.
	(7) Centrele locale au obligaţia de a transmite Comitetului executiv, cu cel puţin o săptămână înaintea datei Adunării Generale, numele şi funcţia delegatului lor.

Art. 19.
	(1) Adunarea Generală se întruneşte în sesiune ordinara anuală, în luna aprilie, la iniţiativa Consiliului Director, sau în sesiune extraordinară, ori de câte ori este nevoie, la iniţiativa Consiliului Director sau a cel puţin unei treimi din numărul Centrelor locale
	(2) In ultimul caz cererea de convocare se adreseaza Consiliului Director, care va stabili data întrunirii şi ordinea de zi (în funcţie de motivul care a determinat convocarea).Termenul limită de întrunire a Adunării Generale nu poate fi mai mare de 45 zile.
	(3) Adunarea Generală este legal constituită în prezenţa a 50%+1 din numărul total al delegaţilor Centrelor locale. Dacă nu se întruneşte cvorumul necesar, se va convoca o nouă Adunare Generală, în termen de 15 zile,ce se va desfăşura indiferent de numărul delegaţilor participanţi.
	(4) Fiecare delegat al unui Centru local dispune de un singur vot.
	(5) In cadrul Adunării Generale, deciziile vor fi luate prin majoritate simplă (50%+1) din numărul voturilor delegaţilor cu drept de vot prezenţi. Se exceptează cazurile expres prevăzute în Statutul ONCR.
        
Art. 20. Toate activităţile legate de pregătirea şi desfăşurarea Adunării Generale intră în atribuţiile Comitetului executiv, care va acţiona sub îndrumarea Consiliului Director.

Art. 21. La Adunarea Generală pot participa, în calitate de invitaţi, fără drept de vot, membri titulari, membri de onoare, reprezentanţi ai unor instituţii sau ONG-uri, cu care colaborează ONCR.

Art. 22. Adunarea Generală este condusă de un prezidiu propus de preşedintele ONCR şi validat de Adunarea Generală, iar redactarea procesului verbal intră în sarcina Comitetului Executiv.
        
Art. 23. Validarea delegaţilor este realizată de o comisie formată din: un reprezentant al Consiliului Director (care poate fi şi din afara acestuia), un reprezentant al Comisiei de Cenzori şi secretarul Comitetului executiv. Componenţa nominală a comisiei este stabilită de Consiliul Director şi comunicată Centrelor locale odată cu ordinea de zi finală propusă.
		
Art. 24. Adunarea Generală are următoarele atribuţii:
	(1) Anuale:
		a. dezbate şi aprobă rapoartele de activitate ale Consiliului Director şi Comisiei Naţionale de Cenzori.
		b. stabileşte priorităţile ( direcţiile ) dezvoltării organizaţiei pentru anul următor şi adoptă deciziile ce se impun.
		c. hotărăşte înfiinţarea şi desfiinţarea de Centre locale, la propunerea Consiliului Director.
		d. aprobă cererile centrelor locale care doresc obţinerea personalităţii juridice.
		e. dă descărcare de gestiune ordonatorului principal de credite
		f. aprobă proiectul de buget de venituri şi cheltuieli, pentru anul următor, propus de Consiliul Director.
		g. are dreptul de a revoca cel mult 3 membri ai Consiliului Director şi membrii Comisiei Naţionale de Cenzori; aprobă modificările din componenţa Consiliului Director, în urma vacanţelor de mandat.
		h. stabileşte valoarea taxei de înscriere, a cotizaţiei trimestriale şi a cuantumului virat în contul ONCR.
		i. decide acordarea de titluri şi distincţii, la propunerea Consiliului Director.
	(2) Trienale:
		a. toate atribuţiile Adunării Generale anuale
		b. evaluează şi aprobă individual şi colectiv activitatea organelor naţionale a căror activitate se încheie.
		c. evaluează şi aprobă implementarea obiectivelor strategice pentru ultimii trei ani
		d. alege preşedintele, membrii Consiliului Director şi membrii Comisiei Naţionale de Cenzori.
		e. dezbate şi aprobă obiectivele strategice pentru următorii trei ani şi planul trienal de acţiune al ONCR.
		f. modifică şi aprobă Statutul şi Regulamentul de Organizare şi Funcţionare al ONCR, numai în condiţiile prevăzute de Statutul ONCR.

Art. 25. Raportul de activitate al structurilor naţionale, precum şi eventualele propuneri de modificări la Statutul şi Regulamentul ONCR, vor fi comunicate, de către Comitetul Executiv, Centrelor locale, cu o lună înainte de data Adunării Generale.
Art. 26. 
	(1) Ordinea de zi a Adunării Generale este propusă de Consiliul Director şi comunicată Centrelor locale cu cel puţin 45 de zile înaintea datei adunării.
	(2) Centrele locale pot propune modificări în termen de doua săptămâni, iar ordinea de zi finală propusă este comunicată cu două săptămâni înainte de Adunarea Generală.
	(3) La deschiderea lucrărilor Adunării, plenul aprobă ordinea de zi, prin vot deschis,cu o majoritate de 50%+1 din numărul delegaţilor prezenţi.
	(4) Adunarea Generală nu deliberează decât asupra problemelor înscrise în ordinea de zi aprobată.

Art. 27. Candidaţii pentru Consiliul Director trebuie să îndeplinească următoarele condiţii:
	a. au implinit 21 de ani până la data Adunării Generale
	b. sunt lideri ai organizaţiei de cel puţin trei ani
	c. au participat la cel puţin două stagii de formare în cadrul ONCR sau OMMS
	d. au coordonat sau au participat direct la organizarea unei activităţi naţionale

	Pentru Comisia Naţională de Cenzori, candidaţii trebuie să prezinte dovada pregătirii profesionale în domeniul economic.

Art. 28. Nici un membru al ONCR nu poate face parte simultan din mai multe structuri naţionale.

Art. 29. Funcţia de preşedinte sau membru în Consiliul Director poate fi ocupată de aceiaşi persoană doar două mandate consecutive.
		
Art. 30. Candidaţii pentru structurile naţionale sunt propuşi de către centrele locale, prin transmiterea formularului de candidatură (anexa 2), către Comitetul executiv, cu cel puţin două săptămâni înainte de data Adunării Generale.

Art. 31. 
	(1) Verificarea îndeplinirii de către candidaţi a criteriilor de eligibilitate este efectuată de către o comisie formată dintr-un membru al Consiliului Director, un membru al Comitetului executiv şi un membru al unui Centru local, comisie desemnată de Consiliul Director.
	(2) Inainte de începerea procedurii de alegere, un membru al comisiei prezintă Adunării Generale lista candidaţilor validaţi.

Art. 32. Candidaţii pentru structurile naţionale sunt obligaţi să fie prezenţi la Adunarea Generală.
		

Art. 33 
	(1) Pe timpul desfăşurării Adunării Generale nu se mai pot face propuneri, cu excepţia situaţiei când pentru o funcţie nu s-au înregistrat candidaturi până la termenul stabilit.
	(2) In această situaţie, sunt acceptate candidaturile depuse până la începerea Adunării Generale.

Art. 34. Comisia de numărare a voturilor este alcătuită din trei delegaţi care nu candidează, membrii comisiei fiind propuşi şi desemnaţi de Adunarea Generală.

Art. 35. Procedura alegerii preşedintelui decurge astfel:
	a. preşedintele este ales de plen, prin vot secret, de pe lista candidaţilor la această funcţie.
	b. comisia de numărare a voturilor anulează buletinele de vot completate greşit, numără voturile şi desemnează candidatul ales.
	c. dacă nici un candidat nu întruneşte 50%+1din voturi, se organizează al doilea tur de scrutin la care participă primii doi candidaţi, fiind desemnat candidat ales cel care a obţinut cel mai mare număr de voturi.
	d. candidaţii care nu au fost aleşi in funcţia de preşedinte pot opta să fie trecuţi pe lista de candidaţi pentru Consiliul Director.
	e. în cazul când există numai un singur candidat la funcţia de preşedinte şi acesta nu întruneşte numărul necesar de voturi, se anulează toate alegerile şi se convoacă o nouă Adunare Generală în termen de maxim trei luni.

Art. 36. Procedura alegerii membrilor Consiliului Director decurge astfel:
	a. membrii Consiliului Director sunt aleşi de plen, prin vot secret, de pe lista candidaţilor la această funcţie.
	b. comisia de numărare a voturilor anulează buletinele de vot completate greşit, numără voturile şi desemnează primii zece candidati, în ordinea descrescătoare a numărului de voturi, ca membri aleşi ai Consiliului Director.
	c. in cazul înregistrării unui număr egal de voturi între ultimii candidaţi şi imposibilitatea de a desemna toţi candidaţii aleşi, se organizează un vot de baraj, pentru cei aflaţi la egalitate pe ultimele locuri.

Art. 37. Procedura alegerii membrilor Comisiei Naţionale de Cenzori este similară procedurii prezentate la art.36.

Art. 38. Hotărârile luate de Adunarea Generală, în limitele legii şi statutului sunt obligatorii chiar şi pentru asociaţii (membrii) care nu au luat parte la Adunarea Generală sau au votat împotrivă.

Art. 39. Hotărârile Adunării Generale, contrare legii, actului constitutiv sau statutului, pot fi atacate în justiţie de oricare dintre asociaţii care nu au luat parte la Adunarea Generală sau care au votat împotrivă şi au cerut să se însereze aceasta în procesul verbal de şedinţă, în termen de 15 zile de la data când au luat cunoştinţă despre hotărâre sau de la data când a avut loc şedinţa, după caz.

Secțiunea B. Consiliul Director
==================

Art. 40. Consiliul Director conduce activitatea ONCR în intervalul dintre sesiunile Adunării Generale şi asigură punerea în execuţie a hotărârilor acesteia.

Art. 41.
	(1) Consiliul Director este format din 11 membri ai ONCR (preşedintele şi 10 membri) aleşi pentru un mandat de trei ani de către Adunarea Generală prin votul secret a cel puţin 50%+1 din totalul delegaţilor prezenţi.
	(2) Preşedintele este ales nominal de către Adunarea Generală,iar ceilalti 10 sunt aleşi cu titlul de membri.
	(3) Preşedintele numeşte vicepreşedintele dintre membrii Consiliului Director.
	(4) Trezorierul ONCR este un membru ex oficio, numit de Consiliul Director.

Art. 42. 
	(1) Consiliul Director stabileşte atribuţiile membrilor acestuia pe baza priorităţilor (obiectivelor strategice) ale ONCR, adoptate de Adunarea Generală, componenţa pe responsabilităţi a Consiliului Director fiind anunţată de preşedinte în cadrul Adunării Generale
	(2) Membrii Consiliului Director care au atribuţia de a coordona realizarea obiectivelor strategice sunt numiţi Responsabili Naţionali pentru fiecare obiectiv.
	(3) Comisarul internaţional are atribuţii legate de activităţile cercetăşeşti cu caracter internaţional şi nu are responsabilitatea nici unui obiectiv strategic.
	(4) Trezorierul este consultant pentru politica financiară a ONCR, fără drept de vot în Consiliul Director.
	(5) Atribuţiile preşedintelui, vicepreşedintelui şi trezorierului sunt prezentate in extenso, în fişele posturilor respective, din prezentul Regulament.

Art. 43. 
	(1) Secretarul Consiliului Director este unul din membrii consiliului, desemnat prin aceeaşi procedură ca şi Responsabilii Naţionali şi fără a avea atribuţii privind priorităţile strategice ale ONCR.
	(2) Secretarul Consiliului Director semnează, alături de preşedintele ONCR, toate deciziile consiliului, precum şi alte documente oficiale emise de această structură.

Art. 44.
	(1) Consiliul Director se intruneşte în şedintă ordinară trimestrială, sau extraordinară, de câte ori este nevoie.
	(2) Data şedinţei Consiliului Director şi ordinea de zi propusă vor fi anunţate membrilor Consiliului, de către secretarul Consiliului, cu cel puţin 7 zile înainte de termen.
	(3) Prezenţa a ¾ din totalul membrilor constituie cvorumul necesar desfăşurării şedinţei.
	(4) Deciziile Consiliului Director se iau cu majoritatea simplă de voturi a persoanelor prezente cu drept de vot.
	(5) Absenţa preşedintelui sau a oricărui membru al Consiliului Director de la trei şedinţe consecutive atrage de la sine demiterea acestuia din Consiliul Director şi completarea vacanţelor conform prevederilor art.43.
	(6) Consiliul Director poate decide participarea la şedinţe, în calitate de invitaţi, fără drept de vot, a şefilor centrelor locale sau a altor lideri, precum şi persoanelor din afara organizaţiei, în funcţie de conţinutul ordinii de zi.
	(7) La şedintele Consiliului Director participă obligatoriu şi fără drept de vot Directorul executiv şi trezorierul.

Art. 45. 
	(1) In perioada dintre Adunările Generale sunt posibile cel mult trei înlocuiri în cadrul Consiliului Director, determinate de demisii, boală, deces sau sancţiune, folosindu-se candidaţii la Consiliul Director respinşi la ultima Adunare Generală de alegeri, în ordinea descrescătoare a voturilor obţinute, modificări care vor fi supuse aprobării la prima Adunare Generală a ONCR.
	(2) In situaţia în care nici unul dintre aceştia nu va accepta funcţia, CD va funcţiona cu numărul de membri rămaşi până la prima Adunare Generală când vor fi organizate alegeri pentru completarea CD. In situaţia înlocuirii a mai mult de 3 membri ai CD, acesta va convoca Adunarea Generală extraordinară pentru alegerea unui nou CD.
	(3) In cazul vacanţei funcţiei de preşedinte, interimatul acestei responsabiliăţi este preluat de către vicepreşedinte, până la următoarea Adunare Generală anuală, cand va fi ales un preşedinte interimar, care va asigura exerciţiul mandatului curent până la noile alegeri din urnătoarea Adunare Generală.

Art. 46. 
	(1) Sedintele Consiliului Director sunt conduse de preşedinte iar în lipsa acestuia de vicepreşedinte.
	(2) La fiecare şedintă se întocmeşte un proces verbal, pe care-l semnează toţi membrii Consiliului Director prezenţi. Procesul verbal va fi redactat de către secretarul Comitetului executiv. In cel mult 7 zile de la data şedinţei, secretarul Comitetului executiv va elabora pe baza procesului verbal un document rezumativ cu problemele discutate şi deciziile adoptate, care va fi avizat de către un membru al Consiliului Director, (numit prin decizie a Consiliului) şi adus la cunoştinţa Centrelor locale prin secretariatul Comitetului executiv.

Art. 47. Activitatea fiecărui Responsabil Naţional este susţinută de membrii Comitetului executiv. La nivelul fiecărui departament se organizează câte o echipă naţională, formată din lideri ONCR. Echipa va fi coordonată de Responsabilul Naţional şi va funcţiona după reguli stabilite de acesta, în acord cu responsabilul executiv aferent.

Art. 48. Consiliul Director are următoarele atribuţii:
	a. convoacă Adunarea Generală.
	b. urmareşte şi controlează execuţia bugetară pe anul în curs, rectifică la nevoie bugetul anului în curs, aprobă propunerea de buget pentru anul următor.
	c. decide asupra obiectivelor şi bugetului proiectelor naţionale.
	d. elaborează planul de acţiune anual şi trienal, în colaborare cu Directorul executiv.
	e. decide bugetul de funcţionare a structurilor naţionale, în limitele bugetului ONCR.
	f. aprobă raportul de activitate anual şi trienal, pe baza propunerilor Comitetului executiv.
	g. aprobă structura pe responsabilităţi a Comitetului executiv, angajările personalului retribuit, fişele de post şi fondul de salarii.
	h. decide conţinutul contractului de management al Directorului executiv şi controlează activitatea acestuia.
	i. numeşte dintre membrii săi Responsabilii Naţionali pentru fiecare obiectiv strategic.
	j. decide componenţa echipelor naţionale pe baza propunerilor Responsabililor Naţionali.
	k. emite decizii de autorizare şi suspendare a centrelor locale, avizează propunerile de înfiinţare şi desfiinţare a centrelor locale.
	l. aprobă componenţa Consiliului centrelor locale, pe baza procesului verbal al Adunării Generale de alegeri ale centrelor locale respective.
	m. propune rezoluţii Adunării Generale
	n. aprobă, la propunerea Comisarului internaţional, componenţa contingentelor de cercetaşi români pentru participarea la activităţi internaţionale externe
	o. prezintă Adunării Generale evaluări asupra activităţilor naţionale
	p. este responsabil de îndeplinirea obiectivelor strategice şi a hotărârilorAdunării Generale
	q. întocmeşte planul calendar cu principalele acţiuni pentru anul următor
	r. întocmeşte protocoale de colaborare cu alte organizaţii
	s. asigură permanent şi operativ relaţiile cu organele administraţiei centrale,sau alte organizaţii din ţară,precum şi legăturile cu alte organizaţii cercetăşeşti din întreaga lume, Regiunea Europeană şi OMMS.
	t. în caz de litigiu cu mediul extern, desemnează un reprezentant pentru apărarea intereselor ONCR.
	u. propune Adunării Generale acordarea de distincţii şi titluri de onoare.
	v. propune candidaţi pentru organismele OMMS sau cele europene şi regionale.
	w. stabileşte componenţa delegaţilor Consiliului Director care reprezintă organizaţia în ţară şi străinătate, primind apoi o informare asupra problemelor discutate.
	x. în caz de conflicte în cadrul structurilor ONCR (la nivel local sau naţional) sau nereguli la nivelul unor activităţi, Consiliul Director va numi o comisie formată din trei membri, care va investiga şi va modera stările conflictuale, propunând soluţii Consiliului Director. Comisia va întocmi câte un raport pentru fiecare situaţie Consiliului Director, iar acesta va include respectivele rapoarte în propria evaluare în cadrul Adunării Generale.

Art. 49. Atribuţiile preşedintelui, vicepreşedintelui, comisarului internaţional şi Responsabililor Naţionali sunt prezentate în Regulament.
		
Art. 50. Deciziile Consiliului Director, contrare legii, actului constitutiv sau Statutului ONCR pot fi atacate în justiţie, în condiţiile prevăzute la art. 39.

Secțiunea C - Comisia Naţională de Cenzori
==========================================

Art. 51. Comisia Naţională de Cenzori este formată din trei membri (din care doi sunt membri ONCR) aleşi de Adunarea Generală conform procedurii prezentate la art. 36. şi are atribuţii în controlul financiar al structurilor decizionale şi executive. Imediat după învestirea în funcţie, comisia îşi alege un preşedinte, care va coordona şi răspunde de organizarea activităţii comisiei.

Art. 52. Comisia Naţională de Cenzori asigură controlul financiar intern al asociaţiei, având următoarele atribuţii:
	a. verifică modul în care sunt administrate finanţele şi patrimoniul asociaţiei, şi respectarea legalităţii în intocmirea documentelor financiar-contabile.
	b. întocmeşte rapoarte trimestriale şi le prezintă Consiliului Director.
	c. întocmeşte rapoarte anuale şi le prezintă Adunării Generale.
        
Art. 53. In cazul constatării unor nereguli comise de Directorul executiv, Comisia Naţională de Cenzori are obligaţia de a sesiza Consiliul Director.

Art. 54. Comisia Naţională de Cenzori funcţionează în baza unui Regulament intern, aprobat de Adunarea Generală (anexa 3).

Secțiunea D - Comitetul executiv
================================

Art. 55. Comitetul executiv este structura responsabilă cu implementarea tuturor rezoluţiilor Adunării Generale şi a Deciziilor Consiliului Director.

Art. 56. Comitetul executiv este condus de către Directorul executiv, care este angajat prin concurs, în conformitate cu legile în vigoare, de către Consiliul Director.

Art. 57. 
	(1) Comitetul executiv are în compunere personal angajat cu contract de muncă şi membri voluntari, cu atribuţii executive pentru diferite zone de responsabilitate, în funcţie de priorităţile strategice adoptate de Adunarea Generală.
	(2) Structura şi componenţa Comitetului executiv sunt stabilite de Directorul executiv, şi aprobate de Consiliul Director.Directorul executiv poate modifica structura şi componenţa Comitetului executiv, după necesităţi şi posibilităţi, cu acordul Consiliului Director

Art. 58. Atribuţiile Comitetului executiv sunt următoarele:
	a. asigură buna funcţionare a activităţii ONCR pe parcursul unui mandat
	b. ţine evidenţa centralizată a centrelor locale, atât a membrilor cât şi a cotizaţiilor.
	c. sprijină activitatea Responsabililor Naţionali, delegând câte un membru al comitetului pentru fiecare prioritate strategică.
	d. elaborează propunerea de buget anual al ONCR pe baza bugetelor stabilite de către Responsabilii Naţionali.
	e. pregăteşte din punct de vedere administrativ şedintele Consiliului Director şi întâlnirile echipelor naţionale
	f. elaborează lunar sau ori de câte ori este necesar, rapoarte de activitate, pe care le trimite membrilor Consiliului Director sau le prezintă în şedinţele acestuia.
	g. asigură comunicarea eficientă , la nivel naţional, prin intermediul secretariatului.
	h. sprijină funcţionarea centrelor locale
	i. verifică îndeplinirea condiţiilor prevăzute în Regulament cu privire la autorizarea, înfiinţarea, suspendarea, desfiinţarea şi acordarea personalităţii juridice centrelor locale, punând aceste informaţii la dispozitia secretarului CD
	j. ţine evidenţa membrilor şi centrelor locale ale ONCR
	k. asigură funcţionarea secretariatului ONCR din sediul Consiliului Director
	l. asigură multiplicarea documentelor ONCR periodice, a pliantelor, broşurilor, etc, şi distribuirea lor utilizatorilor.
	m. gestionează finanţele şi patrimoniul ONCR
	n. produce şi/sau distribuie (contra cost) însemne, uniforme şi alte materiale cercetăşeşti.
	o. facilitează participarea membrilor ONCR la activităţi cercetăşeşti naţionale şi internaţionale
	p. asigură legătura funcţională dintre Consiliul Director şi centrele locale.
	q. sprijină şi încurajează participarea centrelor locale la viaţa asociativă prin proiecte, evenimente, seminarii, etc.
	r. pregăteşte Adunarea Generală, pe baza deciziilor şi sub îndrumarea Consiliului Director.
	s. elaborează, înainte de şedinţa trienală a Adunării Generale, planul trienal de acţiune pe baza recomandărilor Responsabililor Naţionali.
	t. primeşte rapoartele de activitate anuale, rapoartele financiare şi patrimoniale ale centrelor locale şi le arhivează.
		
Art. 59. Comitetul executiv este subordonat ierarhic Consiliului Director şi nemijlocit preşedintelui ONCR.
		

Funcţii la nivel naţional
=========================

I. Funcţii decizionale
======================
	a. preşedintele ONCR
	b. vicepreşedintele ONCR
	c .comisarul internaţional
	d. responsabilii naţionali

II. Funcţii executive
=====================
	a. directorul executiv
	b. trezorierul
	c. membrii Comisiei Naţionale de Cenzori

a. Preşedintele ONCR
====================

Art. 60. Preşedintele ONCR este membru al Consiliului Director, fiind ales de Adunarea Generală conform procedurii prezentate la art. 35.

Art. 61.Atribuţiile preşedintelui ONCR sunt următoarele:
	a. prezidează lucrările Adunării Generale
	b. convoacă şi prezidează şedintele Consiliului Director
	c. reprezintă ONCR la nivel local, naţional şi internaţional, în relaţiile cu instituţiile publice şi organizaţiile neguvernamentale
	d. elaborează, în colaborare cu Directorul executiv şi propune Consiliului Director, bugetul anual al ONCR.
	e. semnează deciziile Consiliului Director şi documentele încheiate între ONCR şi alte structuri naţionale sau internaţionale.
	f. ca ordonator principal de credite, semnează alături de Directorul executiv, documentele financiare ale ONCR, conform prevederilor din cap.5.
	g. răspunde nemijlocit de întreaga activitate a personalului retribuit al ONCR.

b. Vicepreşedintele ONCR
========================

Art. 62. Vicepreşedintele ONCR este membru al Consiliului Director, ales de Adunarea Generală conform procedurii prezentate la art. 36 şi art. 41, (3).

Art. 63. Atribuţiile vicepreşedintelui ONCR sunt următoarele:
	a. preia şi îndeplineşte atribuţiile preşedintelui ONCR, când acesta este în imposibilitatea de a şi le exercita sau în perioada când este plecat din ţară. In ultima situaţie, preşedintele împuterniceşte în scris transferul de atribuţii.
	b. convoacă şi prezidează şedintele Consiliului Director în absenţa preşedintelui.

c. Comisarul internaţional
==========================

Art. 64. Comisarul internaţional (responsabilul internaţional) este membru al Consiliului Director şi are următoarele atribuţii:

	a. informează Consiliulu Director şi, după caz, sefii Centrelor locale asupra activităţilor cercetăşeşti organizate de Biroul European sau Biroul Mondial al Mişcării Scout, prezentând materiale elaborate de aceste două instanţe şi evenimentele scout internaţionale
	b. informează Biroul European, la cererea acestuia, asupra activităţi ONCR, prin rapoarte şi alte materiale informative
	c. solicită Biroului European sprijin financiar, logistic, uman şi materiale documentare atunci când resursele interne sunt insuficiente
	d. întreţine legătura cu organizaţiile cercetăşesti din exteriorul ţării, informându-le asupra activităţilor cercetăşeşti cu caracter internaţional organizate în România
	e. difuzează Consiliului Director şi Centrelor locale informaţii provenite de la organizaţii cercetăşeşti externe
	f. propune Consiliului Director organizarea de activităţi cercetăşeşti cu caracter internaţional şi participă la desfăşurarea acestora
	g. propune spre aprobare Consiliului Director componenţa nominală a grupurilor de cercetaşi care participă la activităţi internaţionale în exteriorul ţării şi confirmă calitatea acestora de membri ai ONCR şi îndeplinirea condiţiilor de participare
	h. propune spre aprobare Consiliului Director componenţa nominală a delegaţilor români care reprezintă ONCR la diferite activităţi cercetăşeşti externe.

d. Responsabilii Naţionali
==========================

Art. 65. Responsabilii Naţionali sunt membri al Consiliului Director care au diferite responsabilităţi legate de obiectivele strategice stabilite de Adunarea Generală, care decid, sub aspect tehnic şi financiar, modul de aducere la îndeplinire a acestor obiective. In activitatea lor sunt sprijiniţi de personalul retribuit sau voluntar din Comitetul executiv.

Art. 66. Fiecare Responsabil Naţional îşi alcătuieşte o echipă de lucru, cu care colaborează permanent, pentru aducerea la îndeplinire a obiectivelor specifice.

Art. 67. Responsabilii Naţionali au dreptul de a controla, fiecare în sectorul său de responsabilitate, personal sau printr-un delegat, modul de desfăşurare al activităţilor la nivel naţional sau local, şi utilizarea resurselor financiare alocate.

e. Directorul executiv
======================

Art. 68. 
	(1) Directorul executiv este angajat prin concurs, în conformitate cu legile în vigoare, de către Consiliul Director.

	(2) Directorul executiv candidează pentru un mandat de trei ani şi este angajat cu contract de muncă pe perioadă nedeterminată.

Art. 69. Atribuţiile Directorului executiv sunt următoarele:
	a. elaborează, împreună cu preşedintele, la finele fiecărui an, bugetul anual de venituri şi cheltuieli pentru anul următor, pe baza propunerilor Responsabililor Naţionali şi Comitetului executiv.
	b. propune structura de personal, pe responsabilităţi, a Comitetului executiv şi componenţa nominală a acestuia.
	c. angajează personal retribuit şi semnează contractele de muncă ale acestuia.
	d. elaborează fişele de post ale personalului retribuit din cadrul Comitetului executiv.
	e. gestionează activitatea Comitetului executiv şi răspunde de aceasta în faţa Consiliului Director.
	f. propune planul calendar anual cu principalele activităţi şi urmăreşte îndeplinirea acestora.
	g. angajează contabilul autorizat al asociaţiei şi asigură respectarea hotărârilor Adunării Generale, a deciziilor Consiliului Director, precum şi a legislaţiei în vigoare asupra exerciţiului financiar şi patrimonial al ONCR.
	h. este ordonator de credite ( are drept de semnatură autorizată pe conturile bancare ale ONCR, la nivel naţional). 
	i. convoacă şi coordonează şedintele Comitetului executiv.
	k. asigură distribuirea corectă şi eficientă a fondurilor ONCR, în funcţie de necesităţi, în cadrul limitelor bugetare stabilite de Consiliul Director şi aprobate de Adunarea Generală.
	l. poate reprezenta ONCR în faţa autorităţilor, partenerilor şi organelor fiscale, pe baza şi în limitele mandatului acordat de Consiliul Director şi a atribuţiilor prevăzute în Statutul ONCR.
	m. împreună cu preşedintele ONCR, poate reprezenta ONCR în faţa centrelor locale, a liderilor naţionali şi locali, pe baza şi în limitele mandatului acordat de Consiliul Director şi a atribuţiilor prevăzute în Statulul ONCR.

f. Trezorierul
==============

Art. 70. Trezorierul are următoarele atribuţii:
	a. verifică, împreună cu contabilul ONCR, gestiunea financiară a asociaţiei.
	b. elaborează şi transmite structurilor locale instrucţiuni şi formulare privind derularea activităţii financiar – contabile.
	c. prezintă trimestrial Comisiei Naţionale de Cenzori rapoartele financiar-contabile ale asociaţiei, în vederea controlului financiar intern.
	d. verifică periodic modul de folosire al fondurilor ONCR.
	e. supune spre aprobare Consiliului Director cheltuielile financiare care necesită sume mari de bani.
	f. se informează permanent asupra situaţiei conturilor ONCR.
	g. îndeplineşte orice alte atribuţii din domeniul financiar-contabil stabilite de Consiliul Director.

Art. 71. Trezorierul este numit în funcţie de Consiliul Director, este subordonat direct acestuia şi are obligaţia de a participa, fără drept de vot, la şedinţele Consiliului Director.

Sectiunea B. Structuri locale
=============================

Art. 72. La nivel local, ONCR are filiale şi sucursale, denumite centre locale.
Acestea au nume proprii şi se înfiinţează de către ONCR, ca urmare a hotărârii Adunării Generale şi a deciziei Consiliului Director.
        	
Art. 73. Centrul local este alcătuit, din punct de vedere organizatoric, din patrule şi unităţi, structurate pe ramuri de vârstă (spiriduşi, temerari, exploratori) şi membrii acestora pot purta uniformă şi însemne specifice.
        	
La activităţile naţionale sau internaţionale, membrii ONCR poartă uniforma de culoare bej; cercetaşii marinari poartă uniforma bleumarin, cu însemne şi distinctii specifice marinăreşti.
        	
Art. 74. Patrula este formaţiunea de bază, formată din 4 – 9 cercetaşi din aceeaşi ramură de vârstă, având un şef de patrulă ales din rândul membrilor săi. In patrulă, fiecare membru are un rol (sanitar, constructor, bucătar, fotograf). Patrula are ca simbol un fanion, în forma unui triunghi isoscel (baza 40 cm şi înălţimea 25 cm).

Art. 75. Unitatea este structura compusă din 2 – 5 patrule din aceeaşi ramură de vârstă. Unitatea este îndrumată de un lider adult ales de către membrii unităţii, pe baza propunerilor făcute de Consiliul Centrului local.
        	
Art. 76. Condiţiile minime pe care trebuie să le îndeplinească un lider adult pentru a fi şef de unitate sunt: vârsta de cel puţin 18 ani şi participarea la minim două stagii pentru lideri de unitate. Seful de unitate numeşte până la maxim patru lideri adulţi, care îl ajută în implementarea propunerii educative a ONCR la nivelul unităţii. 

Responsabilităţile Sefului de unitate sunt prevăzute în fişa postului.( anexa 4 )

Art. 77. Cercetaşii care depăşesc vârsta de 18 ani, şi nu îşi asumă nici o responsabilitate educativă sau organizatorică în ONCR, se pot constitui într-un grup de seniori, ce va funcţiona asemeni unei unităţi, în cadrul unui Centru local.
        	
Numărul de membri şi programele şi le stabilesc singuri, respectând însă în activitatea lor principiile şi metoda cercetăşească.
        	
Art. 78. Centrul local este o structură organizatorică formată din cel puţin două unităţi ( minim 5 lideri şi 20 de copii sau tineri ) a căror activitate este integrată într-o strategie locală comună.
        	
Art. 79.Atribuţiile Centrului local sunt următoarele:
	a. coordonează activitatea membrilor structurii la nivel local
	b. facilitează activităţile desfăşurate de cercetaşi
	c. identifică şi gestionează resursele materiale şi financiare
	d. reprezintă membrii (asociaţii ) în cadrul Adunării Generale
	e. asigură comunicarea membrilor structurii locale cu ceilalţi membri ai ONCR sau cu structurile acesteia.

Art. 80. Autonomia decizională a structurilor organizatorice ale ONCR (patrulă, unitate, Centru local) este garantată prin Statutul ONCR şi acestea au dreptul să decidă în toate domeniile de activitate la nivelul respectiv, fără a fi influenţate sau constrânse de structurile superioare, dar în limita respectării:
        	a. prevederilor Statutului şi Regulamentului ONCR
        	b. hotărârilor Adunării Generale
        	c. deciziilor Consiliului Director

Art. 81.Pentru a evita suprapunerea de nume, identificarea structurilor locale ale ONCR este următoarea:
	a. patrula poartă un nume ales de membrii săi în cadrul unităţii
	b. unitatea poartă un nume ales de membrii săi în cadrul Centrului local
	c. centrul local se identifică prin numele localităţii, dar are şi un nume ales de către liderii locali

Art. 82.Dacă într-o localitate nu sunt întrunite condiţiile de înfiinţare a unui Centru local, cercetaşii se organizează într-o unitate care va funcţiona în cadrul celui mai apropiat Centru local, având aceleaşi drepturi şi obligaţii ca şi celelalte unităţi din acel centru.
        	
Art. 83.Procedura de înfiinţare a unui Centru local este următoarea:
	(1) existenţa unui grup de iniţiativă format din cel puţin 5 adulţi şi 20 de copii/tineri, care se întrunesc şi îşi exprimă dorinţa de a deveni cercetaşi, care se materializează prin întocmirea unui proces-verbal înaintat Consiliului Director.
	(2) Procesul-Verbal conţine adresa sediului şi componenţa Consiliului de conducere, plus documente anexe (lista de membri, datele personale ale membrilor din conducere, dovada de spaţiu).
	(3) pe baza procesului-verbal şi documentelor anexe, Consiliul Director emite o autorizaţie provizorie de funcţionare, valabilă până la prima Adunare Generală, dar nu mai puţin de şase luni.
	(4) pentru această perioadă, Centrul local are următoarele obligaţii:
		a. să organizeze activităţi conforme cu metoda şi principiile cercetăşeşti
		b. să trimită Consiliului Director evaluări asupra activităţilor desfăşurate
		c. să plăteasca cotizaţia

Art. 84 
	(1) Centrul local se consideră legal constituit în urma emiterii unei decizii de înfiinţare, de către Consiliul Director, pe baza hotărârii Adunării Generale.
	(2).Condiţiile necesare de îndeplinit sunt următoarele:
		a. să cuprindă cel puţin două unităţi ( 25 – 30 membri )
		b. să fi dovedit capacitate organizatorică şi de initiativă, pentru a fi integrat în structura ONCR.
	(3).Centrele locale astfel înfiinţate nu au personalitate juridică şi sunt sucursale.

Art. 85. 
	(1) Centrele locale pot obţine personalitate juridică (devenind filiale), dacă îndeplinesc următoarele condiţii:
		a. centrul local are decizie de înfiinţare de cel puţin un an
		b. are un număr de cel puţin 10 lideri şi 50 de cercetaşi
		c. are un sediu stabil
		d. dovedeşte capacitate de gestiune financiară
		e. are putere financiară dovedită prin atragere de fonduri
		f. activul patrimonial, alcătuit din aportul în natură sau în bani al asociaţilor, este în valoare de cel puţin dublul salariului minim pe economie, la data respectivă.

Art. 86. Personalitatea juridică permite Centrului local angajarea de personal retribuit.
        	
Art. 87. Personalitatea juridică permite Centrului local administrarea de centre scout sau de proiecte naţionale pe un termen mai lung de un an.

Art. 88. Centrele locale cu personalitate juridică au obligaţia depunerii situaţiei financiare anuale şi a altor documente la administraţia financiară de care aparţin, conform legilor în vigoare, precum şi realizarea unui raport financiar anual (pe baza acestor documente) care este trimis Consiliului Director.

Art. 89. Drepturile şi obligaţiile Centrelor locale sunt următoarele:
	a. dreptul de a participa la lucrările Adunării Generale : delegaţii tuturor centrelor locale; delegaţii Centrelor locale suspendate sau care funcţionează pe bază de autorizaţie provizorie nu au drept de vot.
	b. dreptul de a participa la activităţi internaţionale: membrii tuturor Centrelor locale legal înfiinţate (cu decizie de înfiinţare ), asupra cărora nu sunt aplicate sancţiuni disciplinare.
	c. dreptul de a participa la activităţi naţionale: membrii tuturor Centrelor locale legal înfiinţate (cu decizie de înfiinţare), asupra cărora nu sunt aplicate sancţiuni disciplinare; Centrele locale care funcţionează pe bază de autorizaţie provizorie, numai sub îndrumarea unui centru local legal înfiinţat.
	d. dreptul de eligibilitate pentru structuri naţionale: membrii Centrelor locale legal înfiinţate şi care întrunesc condiţiile de la art. 27.
	e. dreptul de a deschide cont bancar propriu: Centrele locale cu personalitate juridică (filialele); Centrele locale fără personalitate juridică ( sucursalele ) pot solicita girul unei filiale sau al ONCR.
	f. obligaţia de a depune situaţia financiară anuală: toate Centrele locale, filialele conform art. 88, iar sucursalele la trezorierul ONCR.
	g. obligaţia de a depune alte raporturi financiare: toate Centrele locale, conform art. 88.
	h. obligaţia de a vira cuantumul cotizaţiilor în contul ONCR: toate Centrele locale.
	i. obligaţia de a prezenta Comitetului executiv un raport anual de activitate: toate Centrele locale legal înfiinţate; termenul limită de trimitere a raportului este data de 15 februarie a anului următor.
	k. obligaţia de a organiza Adunarea Generală a Centrului local: toate Centrele locale
	l. obligaţia de a declara la Adunarea Generală a Centrului local patrimoniul şi numărul de membri: toate Centrele locale.

Art. 90. 
	(1) Plata cotizaţiilor Centrelor locale către ONCR se efectuează trimestrial.
	(2) Termenul limită de plată a cotizaţiilor trimestriale este data de 15 ale lunii următoare încheierii trimestrului.
	(3). plata cotizaţiilor se efectuează prin delegat, mandat poştal sau virament; cotizaţia este însoţită de un borderou ce conţine nominal membrii cotizanţi şi perioada de cotizare. (anexa .5)
        	
Art. 91. Forul de conducere al Centrului local este Adunarea Generală a Centrului local, fiind legal constituită în prezenţa a cel puţin 2/3 din membrii centrului, care au implinit 16 ani, au depus promisiunea şi au cotizaţia plătită la zi.

Art. 92.
	(1) Adunarea Generală ordinară are loc în luna martie a fiecărui an. Adunarea Generală pentru alegerea conducerii Centrului local are loc din trei in trei ani.
	(2) Pregătirea Adunării Generale ordinare intră în atribuţia Consiliului Centrului local.
	(3) Deciziile se iau prin votul majorităţii simple.
	(4) Adunarea extraordinară poate fi convocată de ½ din membrii cu drept de vot.

Art. 93. Adunarea Generala a Centrului local are următoarele atribuţii:
	(1) anuale:
		a. dezbate şi aprobă raportul de activitate al Consiliului Centrului local şi al cenzorului.
		b. da descărcare de gestiune persoanei învestite de Adunarea Generală cu acest drept (de regulă Seful Centrului local).
		c. dezbate şi aprobă planul de activităţi al Centrului local pentru anul următor.
		d. adoptă bugetul pentru anul următor şi adoptă deciziile ce se impun.
		e. stabileşte valoarea taxei de înscriere şi a cotizaţiei, care nu pot fi mai mici decât cuantumurile stabilite de Adunarea Generală a ONCR.
	(2) trienale:
		a. toate atribuţiile Adunării Generale anuale.
		b. evaluează individual şi colectiv activitatea conducerii locale, a cărei mandat se încheie.
		c. evalueaza implementarea obiectivelor strategice locale pentru ultimii trei ani.
		d. alege Consiliul Centrului local şi cenzorul (cenzorii).
		e. dezbate şi aprobă obiectivele strategice locale pentru următorii trei ani.

Art. 94.
	(1) Intre sesiunile Adunării Generale, conducerea centrului este exercitată de Consiliul Centrului local.
	(2) La nivelul fiecărui Centru local, componenţa Consiliului Centrului local este decisă de Adunarea Generală, fără a se încălca prevederile Statutului ONCR (Sef de Centru local şi minim patru membri, lideri adulţi).
	(3) Atribuţiile membrilor centrului sunt prevăzute în fişele de post, care se stabilesc şi se aprobă de Adunarea Generală a fiecărui Centru local.
	(4) Consiliul Centrului local se întruneşte lunar sau ori de câte ori este nevoie, la convocarea Sefului de centru, iar deciziile se iau cu votul majorităţii simple.

Art. 95. Consiliul Centrului local are următoarele atribuţii:
	a. asigură membrilor centrului un program bazat pe activităţi periodice.
	b. încasează taxa de înscriere şi cotizaţia şi achită cota stabilită către ONCR.
	c. prezintă semestrial (sau la cerere) informări către conducerea ONCR, referitoare la activitatea sa.
	d. urmăreşte modul de folosire a fondurilor realizate şi asigură o judicioasă folosire a bazei materiale.

Art. 96. Seful Centrului local, ales de Adunarea Generală, este un membru titular al ONCR, în vârstă de cel putin 21 de ani, care a participat la stagiile pentru şefi de centru local. Atribuţiile sale sunt prevăzute în fişa de post şi sunt aprobate de Adunarea Generală a Centrului local.

Art. 97.
	(1) Seful Centrului local este responsabil cu implementarea deciziilor luate de Consiliul Centrului local şi reprezintă Centrul local în interiorul şi exteriorul ONCR.
	(2) Pentru relaţiile cu exteriorul ONCR, Seful Centrului local poate folosi titulatura de Preşedinte al Centrului local.

Art. 98. 
	(1) Cenzorul (cenzorii - în număr de trei - pentru Centrele locale cu mai mult de 100 de membri) este ales de Adunarea Generală a Centrului local.
	(2) Atribuţiile cenzorului ( cenzorilor ) sunt următoarele:
		a. asigură controlul financiar intern al Centrului local, verificând cheltuielile efectuate şi situatia patrimoniului centrului.
		b. raportează Adunării Generale a centrului rezultatele activităţii sale.
	(3).Cenzorul participă la şedintele Consiliului Centrului local, fără drept de vot.

Art. 99.
	(1) Dacă activitatea structurii stagnează sau este regresivă din motive obiective/subiective imputabile unui lider, membrii Centrului local pot propune Consiliului Centrului local înlocuirea liderului respectiv.
	(2).Dacă situaţia devine conflictuală şi nu poate fi depăşită la nivel local, membrii Centrului local au dreptul de a sesiza în scris Consiliul Director, care va trata situaţia conform prevederilor art.47, litera x.
	(3).Dacă din motive obiective un lider nu poate face faţă responsabilităţilor asumate, îşi va prezenta demisia, urmând a fi înlocuit prin decizia organului colegial din care face parte.

Art.100.
	(1) Centrul local poate fi desfiinţat în cazul in care este îndeplinită cel puţin una din următoarele condiţii:
		a. desfăşurarea unei activităţi contrare statutului ONCR, a atribuţiilor prevăzute la art. 95 şi încălcarea principiilor cercetăşeşti.
		b. desfăşurarea sau încurajarea unor activităţi care prejudiciază prestigiului şi intereselorONCR.
		c. neremedierea situaţiei care a determinat sancţionarea prin suspendare (vezi cap. Sancţiuni).
	(2) Procedura de desfiinţare urmează etapele:
		a. Adunarea Generală a ONCR hotărăşte desfiinţarea Centrului local ca urmare a propunerii Consiliului Director.
		b. Consiliul Director emite decizia de desfiinţare care se transmite Centrului local respectiv în termen de maxim 10 zile de la data hotărârii Adunării Generale.
		c. Comitetul executiv, în termen de o lună, va recupera ştampila, actele în original, va prelua în administrare patrimoniul şi va închide contul bancar, rezolvând eventualele litigii existente.

Art. 101. Centrele locale care nu se supun procedurilor de desfiinţare vor răspunde în justiţie.


Capitolul 5. Management financiar
=================================

Art. 102. Veniturile ONCR (la nivel naţional şi local) se realizează, conform Statutului, din:
	a. taxele de înscriere şi cotizaţiile membrilor.
	b. veniturile realizate din activităţi economice directe.
	c. dobânzile şi dividentele rezultate din plasarea sumelor disponibile, în condiţii legale.
	d. donaţii, sponsorizări sau legate.
	e. resurse obţinute de la bugetul de stat şi/sau bugetele locale (finanţarea prin proiecte, în cadrul programelor de finanţare ale instituţiilor publice sau ONG-uri care gestionează asemenea fonduri.
	f. alte venituri prevăzute de lege.

Art. 103.
	(1) Taxa de înscriere se încasează conform prevederilor art.10.
	(2).Cotizaţia se încasează trimestrial, conform prevederilor art. 11. de către Centrele locale.
	(3).Din sumele încasate cu titlul de cotizaţii, Centrele locale virează în contul ONCR o cotă parte, a cărei valoare procentuală este stabilită de către Adunarea Generală a ONCR. Modul de plată este stabilităconform prevederilor art. 89.
	(4).Taxa de înscriere şi cotizaţia nu se restituie membrilor care se retrag din organizaţie.

Art. 104.
	(1) Structurile ONCR (aparatul executiv şi Centrele locale cu personalitate juridică) pot desfăşura activităţi economice directe cu caracter accesoriu (producerea de uniforme şi alte efecte cercetăşeşti, editarea de publicaţii, manuale, broşuri, pliante de profil, hărţi, materiale filatelice, confecţionarea de însemne şi medalii, organizarea de activităţi sportive şi recreative, acţiuni turistice, protecţie şi monitorizare ecologică, etc.) în strânsă legătură cu realizarea scopurilor organizaţiei.
	(2) Activităţile economice directe se vor desfăşura cu respectarea prevederilor legale. Operaţiunile financiare vor fi evidenţiate în partidă contabilă separată iar rezultatele financiare se vor reflecta în bilanţul contabil anual.

Art. 105. ONCR şi filialele acesteia pot primi donaţii si/sau sponsorizări în bani şi/sau bunuri de la persoane fizice sau juridice, dacă prin aceasta nu se aduce vreo atingere principiilor cercetăşeşti şi prestigiului ONCR. Sucursalele pot primi donaţii numai în numele ONCR.

Art. 106. Folosirea veniturilor asociaţiei se realizează potrivit nomenclatorului financiar al ONCR (anexa 6).

Art. 107. 
	(1) Materialele care sunt deteriorate din neglijenţă sau proastă folosinţă precum şi cele lipsă sunt imputabile celui în grija căruia au fost încredinţate.
	(2) Materialele care au peste 3 ani de utilizare şi prezintă un grad înalt de uzură ce le fac inutilizabile sau nesigure în exploatare, se casează de către o comisie a Centrului local (sau a Consiliului Director ) numită în acest scop, şi se scot din inventar.

Art. 108.
	(1) Fiecare Centru local poate să aibă ştampila sa proprie care să conţină sigla ONCR şi denumirea Centrului local.
	(2) Fiecare Centru local poate avea un cont bancar sau cont curent la CEC, deschis în contul structurii locale respective, dar nu pe numele unui membru al structurii.

Art. 109. Fiecare Centru local (sucursală) ţine contabilitatea conform Normelor Tehnice privind ţinerea contabilităţii în partidă simplă la Centrele locale fără personalitate juridică (Anexa 7).


Capitolul 6. Recompense şi sancţiuni
====================================

Art. 110.
	(1) Pentru rezultate deosebite în activitatea cercetăşească, precum şi pentru contribuţie substanţială la dezvoltarea ONCR, membri titulari pot fi recompensaţi după cum urmează:
		a. mulţumiri adresate în faţa structurii din care fac parte.
		b. scrisori adresate familiei şi/sau instituţiei de învăţământ din care fac parte.
		c. acordarea de diplome şi distincţii cercetăşeşti.
		d. acordarea de însemne conform sistemului de progres şi respectiv de formare.
		e. acordarea de premii constând în obiecte ( echipament de camp, cărţi etc. ).
		f. acordarea de facilităţi privind participarea la evenimente şi activităţi cercetăşeşti.
	(2) In cazul liderilor adulţi, rezultatele deosebite pot constitui un criteriu pentru numirea într-o funcţie cu responsabilitate.
	(3) In cazul persoanelor care nu fac parte din ONCR, dar care au adus o contribuţie la dezvoltarea sa, acestea pot deveni membri de onoare.

Art. 111.
	(1) Membrii ONCR, care prin comportamentul lor încalcă Principiile Cercetăşeşti, prevederile Statutului, Regulamentului ONCR, precum şi celelalte dispoziţii sau normative stabilite de structurile naţionale sau locale, sunt susceptibili de a fi sancţionaţi, în funcţie de gravitatea abaterii comise.

	(2) Sancţiunile se aplică în mod gradat şi au ca scop corectarea abaterii, fără a leza personalitatea cercetaşului.

Art. 112. Pentru membrii ONCR sub 18 ani (cercetaşi), sunt considerate abateri:
	a. nerespectarea Promisiunii şi a Legii Cercetaşului.
	b. comportamentul necorespunzător calităţii de cercetaş.
	c. nerespectarea responsabilităţilor asumate, din neglijenţă sau reavoinţă.
	d. încălcarea regulamentelor campurilor, stabilite de comun acord de către participanţi sau impuse de organizatori.
	e. săvârşirea unei fapte care frizează morala publică sau cade sub incidenţa codului penal.

Art. 113. Sancţiunile pentru cercetaşi sunt următoarele:
	a. mustrare verbală în faţa unităţii de care aparţine.
	b. suspendare pe perioadă limitată (de la 2 săptămâni la o lună) de la activităţile patrulei (unităţii).
	c. excludere, pentru abateri grave sau repetate.

Art. 114. Abaterile sunt semnalate sau constatate de către:
	a. colegii de patrulă sau unitate, care aduc faptul la cunoştinţa Sefului de unitate, conducătorului de grup sau Sefului de subcamp, după caz.
	b. şeful de unitate sau un lider din Centrul local.
	c. şeful de subcamp, un membru al Staff-ului sau comandantul campului.

Art. 115.Analizarea situaţiei şi luarea deciziei aparţine Sefului de unitate sau conducătorului de grup, care aplică sancţiunea, aducând-o la cunoştinţa vinovatului, în faţa unităţii. Sancţiunea este adusă la cunoştinţaConsiliului Centrului local şi este înscrisă în foaia matricolă a cercetaşului. ( Anexa 8 ).

Art.116. Pentru membrii ONCR care au împlinit vârsta de 18 ani (lideri adulţi), sunt considerate abateri: 
	a. abaterile enumerate la art. 112.
	b.încălcarea Codului galben ( art.14, paragraful 2 ).

Art. 117. In cazul Sefului de patrulă considerat necorespunzător de către membrii patrulei, schimbarea din funcţie se face de către membrii acesteia, şi se consideră sancţiune numai la cererea expresă a acestora, adresată Sefului de unitate.
        	
Art. 118. In cazul Sefului de unitate considerat necorespunzător sau care a săvârşit o faptă sau fapte prevăzute la art. 116, acesta poate fi sancţionat conform art. 113, destituirea din funcţie fiind hotărâtă de membrii unităţii, în urma analizei situaţiei şi cu acordul Sefului Centrului local.

Art. 119. In cazul Sefului de Centru local:
	(1) pentru săvârşirea abaterilor prevăzute la art.116, constatate şi dovedite de Consiliul Centrului local sau
	(2) pentru nerespectarea obligaţiilor asumate cu ocazia alegerii în funcţie, constatate şi dovedite de Consiliul Centrului local, Seful Centrului local poate fi destituit din funcţie, de către Adunarea Generală a Centrului local, întrunită în sesiune extraordinară.
	(3) pentru situaţii deosebite, care necesită o anchetă ce depăşeşte posibilităţile locale, sau organe specializate, Consiliul Centrului local poate sesiza Consiliul Director, care va acţiona în conformitate cu art.48. lit.x.

Art.120. Pentru abateri deosebit de grave, când fapta este anchetată de o comisie a Consiliului Director, iar rezultatul anchetei este incriminatoriu, Consiliul Director aduce la cunoştinţa Centrului local de care aparţine vinovatul rezultatul anchetei şi sancţiunea hotărâtă de acesta. Sancţiunea poate fi graduală, mergând până la excluderea din ONCR.

Art. 121.
	(1) In perioada instrumentării anchetei, persoana anchetată poate fi suspendată din funcţie, dacă comisia de anchetă consideră aceasta necesar.
	(2) Suspendarea din funcţie nu poate depăşi 30 zile şi este ridicată imediat dacă rezultatele anchetei sunt negative.
	(3) Comunicarea ridicării suspendării se va efectua în maxim 3 zile de la data prezentării rezultatelor anchetei în faţa Consiliului Director.

Art. 122.
	(1) Membrii ONCR care candidează şi sunt aleşi în funcţii eligibile nu pot fi destituiţi decât de structurile care i-au ales.
	(2) Pentru situaţia descrisă la art.118, destituirea ( care poate urma suspendării din funcţie ) unui Sef de Centru local este de competenţa Adunării Generale a Centrului local.
        	
Art. 123. Membrii Consiliului Director şi ai Comisiei Naţionale de Cenzori nu pot fi destituiţi decât de Adunarea Generală a ONCR.

Art. 124. Pentru structuri locale care se fac vinovate de acte de indisciplină în desfăşurarea activităţilor cercetăşeşti sau activităţi financiare, sancţiunea este suspendarea temporară.
	(1) Motivele suspendării pot fi următoarele (cel puţin un motiv):
		a. neplata cotizaţiei timp de şase luni de zile
		b. lipsa de activitate timp de un an
		c. scăderea numărului de membri sub limita de autorizare
		d. întreruperea comunicării cu structurile naţionale mai mult de şase luni consecutive
		e. nedepunerea situaţiei financiare
		f. nereguli financiare şi/sau nereguli în gestiunea materială 
		g. datorii financiare (faţă de alte centre, faţă de ONCR, faţă de finanţatori, faţă de parteneri (interni sau externi).
		h. comportament inadecvat al membrilor Centrului local respectiv la activităţi (naţionale sau internaţionale) sau care aduce atingere imaginii ONCR.

	(2) Suspendarea are loc pe o perioadă cuprinsă între 3 şi 6 luni.
	(3) Pe perioada suspendării, Centrele locale suportă restricţiile:
		a. nu mai primesc corespondenţa de la ONCR
		b. nu mai au dreptul să participe la activităţi naţionale sau internaţionale (campuri,stagii)
		c. nu mai au dreptul să organizeze activităţi care să implice participarea altor centre.
		d. nu pot propune proiecte spre finanţare
	(4) Suspendarea poate fi ridicată, prin decizia Consiliului Director, înainte de termen, dacă dispare cauza care a generat-o.
	(4) Dacă după trecerea perioadei de suspendare nu s-a remediat situaţia care a dus la suspendare, Centrul local respectiv va fi propus spre desfiinţare.

Art. 125.
	(1) Impotriva sancţiunilor se poate face contestaţie, către organul care a pronunţat sancţiunea, sau apel, direct la Consiliul Director.
	(2) In cazul în care Consiliul Director a propus sancţiunea, apelantul are dreptul de a-şi susţine cauza în Adunarea Generală, cauza fiind trecută ca punct pe ordinea de zi.

Capitolul 7. Dispoziţii finale
==============================

Art. 126. Prezentul Regulament de Organizare şi Funcţionare al ONCR a fost elaborat pe baza prevederilor Statutului ONCR, adoptat de Adunarea Generală la data de 23.05.2003, şi in vigoare de la această dată.

Art. 127. Orice situaţie sau problemă neprevăzută în prezentul Regulament va fi analizată şi soluţionată de Consiliul Director şi considerată ca jurisprudenţă.

Art. 128. Prezentul Regulament a fost aprobat de Adunarea Generală din data de 08. 05.2004 şi intră în vigoare de la această dată.

Art. 129.Modificările prezentului Regulament pot fi efectuate în conformitate cu art. 55 din Statutul ONCR.

Art. 130. Reglementările cuprinse în celelalte Regulamente de Organizare şi Funcţionare ale ONCR, se abrogă.



