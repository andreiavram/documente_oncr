Statut ONCR (2015)

Preambul
========

Mişcarea cercetăşească (Scout) a fost înfiinţată în Anglia, de către ROBERT BADEN-POWELL, la începutul secolului XX. Dezvoltarea rapidă a mişcării în întreaga lume a determinat crearea, în 1922, a Organizaţiei Mondiale a Mişcării Cercetasesti (OMMS).

Mişcarea cercetăşească din România a început şi s-a desfăşurat în cadrul Asociaţiei "Cercetaşii României" (ACR), înfiinţată în 1913 şi recunoscută legal la data de 8 aprilie 1915. În anul 1922, ACR a participat, ca membru fondator, la înfiinţarea OMMS.

Desfiinţată ca asociaţie în 1937, mişcarea cercetăşească a reapărut în România prin înfiinţarea "Asociaţiei Cercetaşilor din România" (sentinţa nr. 1760 din 20 iunie 1990) ca o continuatoare a ACR, iar în 17 noiembrie 1993, asociaţia şi-a schimbat denumirea în Organizaţia Naţională "Cercetaşii României" (ONCR). În acelaşi an ONCR a devenit membră cu drepturi depline a OMMS.

Capitolul I. Mişcarea Cercetăşească
===================================

Art. 1. Cercetășia este o mişcare educativă a copiilor şi tinerilor, bazată pe voluntariat, cu caracter apolitic, deschisă tuturor, fără deosebire de naţionalitate, rasă, sex, credinţă sau condiţie socială, în concordanţă cu principiile şi metoda Scout.

Art. 2. Scopul Cercetășiei este de a contribui la dezvoltarea copiilor și tinerilor, în vederea împlinirii lor fizice, intelectuale, sociale, spirituale, pentru a deveni cetăţeni responsabili ai comunităţilor locale, naţionale şi internaţionale.

Art. 3. Mişcarea Cercetăşească se bazează pe următoarele principii:
	a. Datoria faţă de Dumnezeu: aderarea la principiile spirituale, fidelitatea faţă de religia care le exprimă şi acceptarea îndatoririlor ce decurg din aceasta.
	b. Datoria faţă de aproapele: loialitatea faţă de ţară şi tradiţii, în armonie cu promovarea conceptelor de pace, înţelegere şi cooperare la nivel local, naţional şi internaţional, participarea la dezvoltarea societăţii în respectul faţă de demnitatea umană şi integritatea naturii.
	c. Datoria faţă de sine: asumarea responsabilităţii dezvoltării propriei persoane.

Art. 4. Toţi membrii mişcării trebuie să adere la o Promisiune şi o Lege care reflectă principiile cercetăşeşti promovate de fondatorul mişcării, Robert Baden-Powell.

Art. 5. Legea Cercetaşului
	1. Cercetaşul îşi iubeşte patria sa, România, şi pune interesele ţării şi colectivităţii deasupra celor personale.
	2. Cercetaşul crede în Dumnezeu şi respectă credinţa celorlalţi.
	3. Cercetaşul este loial, îşi respectă cuvântul dat, spune adevarul, este curat în gând, în vorbă şi în faptă.
	4. Cercetaşul este util şi îşi ajută semenii în orice situaţie, este un prieten pentru toţi şi frate cu toţi cercetaşii.
	5. Cercetaşul este econom şi cumpătat, respectă munca şi proprietatea, este îngăduitor cu alţii şi sever cu sine, îşi îngrijeşte corpul şi duce o viaţă sănătoasă.
	6. Cercetaşul iubeşte şi ocroteşte natura şi este bun cu animalele.
	7. Cercetaşul îşi iubeşte şi ascultă părinţii, îți respectă profesorii şi şefii, este disciplinat în tot ceea ce face, respectă părerile altora şi îşi asumă răspunderea faptelor sale.
	8. Cercetaşul este curajos şi încrezător în puterile lui, vioi şi plin de însufleţire.
	9. Cercetaşul iubeşte învăţătura şi la rândul său îi învaţă şi pe alţii.
	10. Cercetaşul se străduieşte să facă în fiecare zi o faptă bună, oricât de neînsemnată ar părea ea.

Art. 6. Promisiunea Cercetaşului
	(1) Promisiunea Cercetaşului: “Promit, pe onoarea mea, să fac tot posibilul să slujesc lui Dumnezeu şi ţării mele, să-mi ajut aproapele în orice moment şi să mă supun Legii Cercetaşului."
	(2) Pentru membri titulari există variante specifice ale legii și promisiunii adaptate la ramurile de vârstă, convingerilor personale și religioase.
	
Art. 7. Metoda cercetăşească (Scout) este un sistem de auto-educaţie progresivă, bazată pe:
	1. O Promisiune şi o Lege;
	2. Învăţarea prin acţiune;
	3. Viaţa în grupuri mici (patrule, spre exemplu) urmărind, sub indrumarea adulţilor, descoperirea progresivă şi acceptarea responsabilităţilor, formarea spiritului de autodeterminare în dezvoltarea caracterului, acumularea de cunoştinţe şi deprinderi, câştigarea încrederii în forţele proprii, capacitatea de adaptare şi abilităţile de a coopera şi conduce;
	4. Programe de activităţi progresive şi stimulative, bazate pe interesul participanţilor, incluzând jocuri, cunoştinţe practice utile şi servicii în folosul comunităţii, desfăşurate, în general, în cadrul oferit de natură, în strânsă legătură cu aceasta.

Capitolul II. Numele, scopul şi identitatea asociaţiei
======================================================

Art. 8. La nivel naţional, asociaţia Mişcării Cercetăşeşti funcţionează conform prezentului Statut sub denumirea de Organizaţia Naţională "Cercetaşii României" (ONCR) ca structură asociativă de tineret, îndrumată de lideri adulţi, unitară, independentă, apolitică, neguvernamentală şi fără scop patrimonial.

Art. 9. Scopul ONCR
	(1) Scopul ONCR este de a contribui la educarea copiilor și tinerilor cu ajutorul unui sistem de valori bazat pe Legea şi Promisiunea Cercetaşului, pentru a contribui la construirea unei lumi în care oamenii sunt împliniţi ca indivizi şi au un rol constructiv în societate.
	(2) Pentru îndeplinirea scopului propus, ONCR îşi propune, fără a se limita la acestea, următoarele obiective:
		a. Organizarea şi desfășurarea activităților educative de/pentru copii şi tineri şi de voluntariat;
		b. Organizarea şi desfăşurarea activităţilor de educaţie non-formală pentru copii, tineri şi adulţi;
		c. Organizarea şi desfăşurarea activităţilor recreative şi de divertisment;
		d. Organizarea şi desfăşurarea activităţilor specifice de educaţie pentru mediu şi protecţia mediului, inclusiv activităţi de administrare a ariilor naturale protejate;
		e. Organizarea şi desfăşurarea activităţilor de formare profesională continuă a adulţilor;
		f. Organizarea şi desfăşurarea activităţilor de schimburi de tineri şi colaborare internaţională;
		g. Organizarea şi desfăşurarea programelor de dezvoltare transfrontalieră;
		h. Organizarea şi desfăşurarea de concursuri la nivel local, naţional şi internaţional în domenii specifice scopului şi obiectivelor organizaţiei;
		i. Organizarea şi desfăşurarea altor activităţi specifice organizaţiei.

Art. 10. ONCR este o asociaţie unitară care activează pe întreg teritoriul României şi îşi desfăşoară activitatea în conformitate cu legile ţării. Orice prevedere sau activitate care contravine caracterului unitar al ONCR este nestatutară şi va fi interzisă.

Art. 11. ONCR este singura asociaţie de cercetaşi din România recunoscută ca atare de către Organizaţia Mondială a Mişcării Cercetășești.

Art. 12. ONCR are sediul central în municipiul Bucureşti. Sediul asociaţiei poate fi modificat pe baza deciziei Consiliului Director, pe raza Municipiului Bucureşti.

Art. 13. ONCR colaborează cu instituţiile publice, organizaţiile neguvernamentale şi biserica pe baza unui protocol, atâta timp cât colaborarea nu contravine scopului şi principiilor Mişcării Cercetăşeşti şi aceasta nu implică integrarea ONCR în structurile lor.

Art. 14. ONCR are siglă, drapel, imn, salut şi deviză proprie. Acestea sunt prezentate în secţiunea finală a prezentului Statut.

Art. 15. Membrii ONCR poartă uniforma națională prevăzută la Cap. VI.
Art. 16. Activități educative și formarea adulților
	(1) Educarea copiilor şi tinerilor se realizează prin activităţi educative non-formale specifice: culturale, spirituale, sportive, ecologice/de protecţie a mediului, social-umanitare, de dezvoltare personală sau din orice alt domeniu care poate contribui la îndeplinirea misiunii.
	(2) Formarea continuă a adulţilor voluntari responsabili de educarea copiilor şi tinerilor se realizează printr-un sistem de formare specific, descris în documentele subsecvente Statutului.

Capitolul III. Membrii
======================

Art. 17. În cadrul ONCR, membrii sunt:
	(1) Membri titulari
		a. Copii şi tineri de la 5 la 24 ani, care-şi desfăşoară activitatea în formaţiuni specifice (patrule, unităţi), conform ramurilor de vârstă prezentate în Regulament, denumiţi cercetaşi;
		b. Adulţi de peste 18 ani care au responsabilităţi educative sau organizatorice în cadrul ONCR, denumiţi lideri adulţi.
	(2) Președinte de onoare
		Pentru contribuții deosebite aduse bunei funcționări și prestigiului organizației, se poate acorda titlul de Președinte de onoare.
	(3) Membri de onoare
		Membri de onoare sunt persoanele cărora ONCR le conferă acest titlu, în funcţie de contribuţia adusă susţinerii organizaţiei.

Art. 18. Obținerea calității de membru titular al ONCR
	(1) Calitatea de membru titular al ONCR se obţine în urma completării unei adeziuni (care exprimă aderarea la Lege şi Promisiune precum şi la prevederile Statutului şi Regulamentului) și parcurgerea unei perioade de aspirantură cuprinsă între 2 și 6 luni (în funcție de ramura de vârstă), în cadrul unei patrule. În această perioadă, viitorul membru devedeşte că acceptă Legea Cercetaşului, Metoda şi Principiile Cercetăşeşti şi îşi asumă responsabilităţile ce decurg din acestea.
	(2) După parcurgerea perioadei de aspirantură, aceştia vor depune promisiunea, cu acordul Patrulei în care activează, devenind membri titulari.
	(3) Pentru membrii sub 18 ani este necesar acordul scris al unui părinte (tutorelui sau forului tutelar).
	(4) În cazul adulţilor, calitatea de membru va putea fi obţinută pe baza recomandării a cel puţin unui lider adult, a completării unei adeziuni şi a depunerii promisiunii. În perioada de aspirantură, care durează 6 luni, adulţii care se pregătesc pentru a deveni lideri vor activa sub îndrumarea unui lider şi vor urma stagiile necesare dobândirii de cunoştinţe şi abilităţi pentru asumarea unei responsabilităţi în organizaţie.
	(5) Condiţiile pentru asumarea oricărei responsabilităţi sunt: vârsta, pregătirea şi vechimea în ONCR, precum se arată în Regulament.
	(6) Admiterea lor ca membri titulari se face de către Consiliul Centrului Local în faţa căruia aceştia depun promisiunea.
	
Art. 19. Calitatea de membru al ONCR se pierde prin:
	a. retragere;
	b. neplata cotizaţiei timp de 6 luni;
	c. absenţa nejustificată timp de 3 luni de la activităţile structurilor din care face parte;
	d. excluderea pentru abateri grave, conform capitolului "Sancţiuni" din Regulamentul ONCR, precum şi pentru fapte ce aduc prejudicii grave prestigiului şi intereselor ONCR în ansamblul său.

Art. 20. Persoanele care fac parte din alte organizaţii pot deveni membri ai ONCR numai cu titlu personal, neangajând organizaţia din care fac parte.

Art. 21. Obținerea sau anularea calității de Membru de Onoare și de Președinte de Onoare
	(1) Obținerea sau anularea calității de Membru de Onoare și de Președinte de Onoare este propusă de către Consiliul Director și aprobată în cadrul Adunării Generale.
	(2) Calitățile de Membru de Onoare și de Președinte de Onoare se obțin prin votul nesecret, cu majoritate simplă, al Adunării Generale.

Capitolul IV. Organele de conducere ale ONCR
============================================

Sectiunea A - Structuri Naționale
=================================

A 1 - Organele decizionale
==========================

A 1.1 - Adunarea Generală
=========================

Art. 22. Componenţa
	(1) Adunarea Generală este forul suprem de conducere al ONCR, alcătuit din delegaţii tuturor Centrelor Locale.
	(2) La Adunarea Generală a ONCR participă, cu drept de vot, câte un delegat al fiecărui Centru Local legal înfiinţat (conform prevederilor Regulamentului ONCR).

Art 23. Întruniri
	(1) Adunarea Generală se convoacă în sesiune ordinară anuală, sau în sesiune extraordinară, ori de câte ori este nevoie, la iniţiativa Consiliului Director sau a 1/3 din numărul Centrelor Locale.
	(2) Adunarea Generală este legal constituită în prezenţa a 50%+1 din numărul total al delegaţilor Centrelor Locale.
	
Art. 24. Votarea
	În cadrul Adunării Generale, deciziile vor fi luate prin majoritate simplă (50%+1 din numărul voturilor celor prezenţi). Excepţie fac cazurile expres prevăzute în Statut și Regulament.
	
Art. 25. Atribuţii
	(1) Adunarea Generală are următoarele atribuţii anuale:
		a. dezbate raportul de activitate al Consiliului Director, al Comitetului Executiv, al Comisiei Naţionale de Cenzori;
		b. dezbate prioritățile dezvoltării organizaţiei pentru anul următor şi adoptă deciziile ce se impun;
		c. dă descărcarea de gestiune ordonatorului principal de credite;
		d. hotărăște înființarea şi desființarea Centrelor Locale;
		e. aprobă cererile Centrelor Locale care doresc sa obțină personalitate juridică și hotărește cu privire la excluderea Centrelor Locale cu personalitate juridică care nu mai sunt conforme;
		f. aprobă bugetul de venituri și cheltuieli al ONCR pentru anul următor;
		g. stabileşte valoarea taxei de înscriere, a carnetului de membru, a cotizaţiei trimestriale şi a cuantumului virat în contul ONCR;
		h. decide acordarea de titluri și distincții, inclusiv a calităţii de Membru de Onoare şi Preşedinte de Onoare, la propunerea Consiliului Director;
		i. modifică şi aprobă Statutul și Regulamentul de organizare și funcţionare al ONCR (în sesiune ordinară sau extraordinară) numai în condiţiile prevăzute de Statutul ONCR.
	(2) Adunarea Generală are următoarele atribuții trienale:
		a. toate atribuțiile Adunării Generale anuale;
		b. evaluează separat activitatea organelor naţionale al căror mandat se încheie;
		c. evaluează implementarea obiectivelor strategice pentru ultimii trei ani;
		d. alege Președintele, membrii Consiliul Director şi membrii Comisiei Naţionale de Cenzori;
		e. dezbate şi aprobă obiectivele strategice pentru următorii trei ani și planul trienal de acțiune al ONCR.

A 1.2 - Consiliul Director
==========================

Art. 26. Componenţa
	(1) Consiliul Director conduce activitatea ONCR în intervalul dintre sesiunile Adunării Generale.
	(2)_Consiliul Director este format din 7 membri ai ONCR, aleşi pentru un mandat de 3 ani de către Adunarea Generală prin votul secret a cel puţin 50%+1 din totalul delegaţilor prezenţi.
	(3) Toţi candidaţii sunt propuşi individual de către Centrele Locale.
	(4) Preşedintele este ales nominal de către Adunarea Generală, iar ceilalţi 6 candidați sunt aleşi cu titlul de membri.
	(5) Preşedintele numeşte vicepreşedintele dintre membrii aleşi ai Consiliului Director.
	(6) Trezorierul ONCR este un membru ex-officio numit de către Consiliul Director.
	(7) Un membru al ONCR are dreptul de a fi ales ca membru al Consiliului Director, indiferent de funcția deținută, doar pentru două mandate consecutive.

Art. 27. Funcţionare
	(1) Consiliul Director stabileşte atribuţiile membrilor acestuia pe baza obiectivelor strategice ale ONCR adoptate de Adunarea Generală, componenţa pe responsabilităţi a Consiliului Director fiind anunţată de către preşedinte în cadrul Adunării Generale.
	(2) Cei 5 membri vor fi numiți de către Consiliul Director Coordonatori Naţionali pentru fiecare dintre prioritățile strategice ale ONCR şi pentru fiecare din zonele desemnate de Consiliul Director.
	(3) Comisarul Internaţional este unul din cei 5 membri aleşi, care nu are ca atribuţie nici o prioritate strategică.
	(4) Trezorierul este consultant pentru politica financiară a ONCR, fără drept de vot în Consiliul Director.
	(5) Juristul sau persoana cu pregătire juridică, angajat sau voluntar al ONCR poate participa la ședințele CD, fără drept de vot.
	(6) Consiliul Director se întruneşte în şedinţă ordinară trimestrială, sau extraordinară, de câte ori este nevoie.
	(7) Prezenţa a 3/4 din totalul membrilor constituie cvorumul necesar desfăşurării ședinței.
	(8) Deciziile se vor lua cu majoritatea simplă de voturi a persoanelor prezente şi votante.
	(9) Absența Președintelui sau a oricărui membru al Consiliului Director de la trei ședințe consecutive atrage de la sine demiterea acestuia din Consiliul Director și completarea vacanțelor conform prevederilor de mai jos.

Art. 28. Vacanțe de mandat
	(1) În perioada dintre Adunările Generale sunt posibile cel mult trei înlocuiri în cadrul Consiliului Director, determinate de demisii, boală, deces sau sancțiune, folosindu-se candidații la Consiliul Director respinși la ultima Adunare Generală, în ordinea descrescătoare a voturilor obținute, modificări care vor fi supuse aprobării la prima Adunare Generală a ONCR.
	(2) În cazul vacanței funcției de preşedinte, interimatul acestei responsabilităţi este preluat de către vicepreşedinte, până la următoarea Adunare Generală anuală, unde va fi ales un preşedinte interimar care va asigura exercițiul mandatului curent până la noile alegeri din următoarea Adunare Generală Trienală.

Art. 29. Atribuţii:
	a. convoacă Adunarea Generală;
	b. urmărește și controlează execuția bugetară pe anul în curs, rectifică, la nevoie, bugetul anului în curs, aprobă propunerea de buget pentru anul următor;
	c. decide asupra obiectivelor și bugetului proiectelor naționale;
	d. elaborează planul de acțiune trienal, în colaborare cu Directorul Executiv;
	e. decide bugetul de funcționare a structurilor naționale în limitele bugetului ONCR;
	f. aprobă raportul de activitate trienal pe baza propunerii făcute de Comitetul Executiv;
	g. aprobă structura pe responsabilități a Comitetului Executiv, angajările executivilor, fișele de post și fondul de salarii;
	h. decide conţinutul contractului de management al Directorului Executiv şi controlează activitatea acestuia;
	i. numește dintre membrii săi Coordonatori Naţionali pentru fiecare prioritate strategică;
	j. decide componenţa echipelor naţionale pe baza propunerilor Coordonatorilor Naţionali;
	k. decide autorizarea și suspendarea Centrelor Locale. Avizează propunerile de înființare și desființare a Centrelor Locale;
	l. propune rezoluţii pentru Adunarea Generală;
	m. aprobă, la propunerea Comisarului Internaţional, componenţa contingentelor de cercetași români pentru participarea la activități internaționale în afara ţării;
	n. prezintă Adunării Generale evaluări asupra activităţilor naţionale;
	o. răspunde pentru îndeplinirea obiectivelor strategice şi îndeplinirea hotărârilor Adunării Generale;
	p. întocmeşte planul calendar cu principalele acţiuni pentru anul următor;
	q. întocmeşte protocoale de colaborare cu alte organizaţii;
	r. asigură permanent şi operativ relaţiile cu organele administraţiei centrale, sau alte organizaţii din ţară, precum şi legăturile cu alte organizaţii cercetăşeşti din întreaga lume, Regiunea Europeană și OMMS;
	s. în caz de litigiu cu mediul extern, desemnează un reprezentant pentru apărarea intereselor ONCR;
	t. propune distincţii şi titluri de onoare;
	u. propune Adunării Generale acordarea sau anularea calității de Membru de Onoare și de Președinte de Onoare;
	v. propune candidaţi pentru organismele OMMS sau în cele europene şi regionale;
	w. stabileste delegaţiile Consiliului Director care reprezintă organizaţia în ţară şi în străinătate, primind apoi o informare asupra problemelor discutate;
	x. în caz de conflicte în cadrul structurilor ONCR (la nivel local sau naţional) sau nereguli la nivelul unor activităţi, Consiliul Director va numi o subcomisie formată din trei membri, care va investiga şi va modera stările conflictuale, propunând soluţii Consiliului Director. Subcomisia va raporta fiecare situaţie Consiliului Director, iar acesta va include respectivele rapoarte în propria evaluare în cadrul Adunării Generale.
	y. aprobă documentele fundamentale (statut, regulament, act constitutiv) ale Centrelor Locale care obțin încuviințarea Adunării Generale pentru a-și obține personalitatea juridică

A1.3 - Președintele ONCR
=========================

Art. 30. Președintele ONCR are următoarele atribuții:
	a. prezidează lucrările Adunării Generale;
	b. convoacă și prezidează ședințele Consiliului Director;
	c. reprezintă ONCR la nivel local, național și internațional;
	d. elaborează și propune Consiliului Director, în colaborare cu Directorul Executiv, bugetul anual al ONCR;
	e. semnează, ca ordonator principal de credite, documentele financiare ale ONCR, conform legislației în vigoare și documentelor subsecvente;

A2 - Organele Executive
========================

A2.1 - Directorul Executiv
===========================

Art. 31. Angajarea în funcție. Directorul Executiv este angajat prin concurs, în conformitate cu legile în vigoare, de către Consiliul Director.

Art. 32. Atribuţii:
	a. elaborează, împreună cu Președintele, la finele fiecărui an, bugetul anual de venituri și cheltuieli pentru anul următor, pe baza propunerilor Coordonatorilor Naționali și Comitetului Executiv și supune propunerea Adunării Generale spre aprobare;
	b. propune structura pe responsabilități a Comitetului Executiv și componența acestuia;
	c. angajează executivi pentru realizarea sarcinilor Comitetului Executiv, semnează contractele de muncă ale acestora;
	d. stabilește fișele de post ale executivilor din cadrul Comitetului Executiv;
	e. gestionează activitatea Comitetului Executiv și răspunde pentru aceasta;
	f. angajează contabilul autorizat al organizației și se asigură de respectarea deciziilor Adunării Generale și ale Consiliului Director, precum și a legilor statului asupra exercițiului financiar și patrimonial al ONCR;
	g. este ordonator de credite (are dreptul de semnătură autorizată pe conturile ONCR la nivel național). Ceilalţi ordonatori de credite sunt prezentaţi la secţiunea Venituri;
	h. convoacă și coordonează ședințele Comitetului Executiv;
	i. decide distribuirea eficientă a fondurilor în funcție de necesitate, în cadrul limitelor bugetare stabilite de Consiliul Director și Președinte;
	j. reprezintă ONCR în fața statului, partenerilor și organelor fiscale pe baza mandatului dat de către Consiliul Director și atribuțiilor stabilite prin prezentul Statut;
	k. reprezintă ONCR în fața Centrelor Locale, liderilor naționali și locali pe baza mandatului Consiliului Director, al Președintelui și al Coordonatorilor Naționali.

A2.2 - Comitetul Executiv
==========================

Art. 33. Componenţă
	(1) Comitetul Executiv este structura responsabilă cu implementarea tuturor rezoluţiilor Adunării Generale şi a deciziilor Consiliului Director.
	(2) Comitetul Executiv este desemnat de către Directorul Executiv şi aprobat de Consiliul Director.
	(3) Comitetul Executiv este format din executivi pentru diferite zone de responsabilitate, în funcţie de priorităţile strategice adoptate de Adunarea Generală.
	(4) Membrii Comitetului Executiv îşi pot pierde această calitate prin decizia Directorului Executiv cu aprobarea Consiliului Director.
	
Art. 34. Atribuţii:
	a. asigură buna funcţionare a activităţii ONCR pe parcursul unui mandat;
	b. sprijină activitatea Coordonatorilor Naționali, delegând câte un executiv pentru fiecare prioritate strategică;
	c. elaborează propunerea de buget anual al ONCR pe baza recomandărilor Coordonatorilor Naţionali;
	d. elaborează, împreună cu Coordonatorii Naţionali, bugetele proiectelor naţionale;
	e. pregăteşte din punct de vedere administrativ şedintele Consiliului Director şi întâlnirile echipelor naţionale;
	f. asigură comunicarea eficientă la nivel naţional;
	g. sprijină funcționarea CL pe baza deciziei Consiliului Director, sub îndrumarea Coordonatorilor Naționali;
	h. se asigură de îndeplinirea condițiilor prevăzute în Regulament cu privire la autorizarea, înființarea, suspendarea, desființarea și acordarea personalităţii juridice centrelor locale;
	i. asigură secretariatul ONCR;
	j. publică documentele ONCR periodice, cărți, broșuri, pliante etc.;
	k. gestionează finanțele și patrimoniul ONCR;
	l. produce și comercializează însemne, uniforme și alte materiale cercetăşeşti;
	m. facilitează participarea membrilor ONCR la activități cercetăşeşti naționale și internaționale;
	n. asigură legătura funcțională dintre Consiliul Director și Centrele Locale;
	o. încurajează și sprijină participarea Centrelor Locale la viața asociativă prin proiecte, evenimente, seminarii, etc.;
	p. pregătește Adunarea Generală pe baza deciziilor Consiliului Director;
	q. elaborează, înainte de ședința trienală a Adunării Generale, planul trienal de acțiune pe baza recomandărilor Coordonatorilor Naționali.

A3 - Organele de control
========================

A3.1 - Comisia Națională de Cenzori
===================================
				
Art. 35. Componenţă
	(1) Comisia Națională de Cenzori este compusă din 3 membri aleşi de Adunarea Generală printr-o procedură similară alegerii membrilor Consiliului Director şi are atribuţii în controlul financiar al structurilor decizionale şi executive.
	(2) Membrii comisiei își aleg un Președinte al comisiei care va coordona activitatea acesteia pe durata mandatului.

Art. 36. Atribuţii
	(1) Verifică modul în care sunt administrate finanțele şi patrimoniul ONCR, informează Consiliul Director şi raportează Adunării Generale.
	(2) În caz de vacantă a funcţiei de Director Executiv, sau la constatarea unor nereguli comise de acesta, Comisia Națională de Cenzori îi poate retrage calitatea de operator de credite, la cererea şi prin decizia Consiliului Director.


Secțiunea B - Structuri Locale
==============================

B1 - Centrul Local
===================
			
Art. 37. Componenţă
	(1) La nivel local, ONCR are filiale și sucursale, numite Centre Locale.
	(2) Acestea au nume proprii şi se înfiinţează de către ONCR, prin decizia Consiliului Director, la cererea unui grup de iniţiativă local, format din minimum 5 adulţi şi 20 copii şi/sau tineri.
	(3) Într-o localitate pot funcţiona mai multe Centre Locale, în limita respectării prevederilor Regulamentului ONCR.
	(4) Centrele Locale se bucură de autonomie decizională şi au libertatea de asociere în scopul derulării de activităţi specifice şi păstrării identităţii.
	(5) Centrul local poate avea patrimoniu propriu, în conformitate cu legislația în vigoare și Regulamenul ONCR.
	(6) Obținerea sau retragerea calității de membru într-o altă structură (cu personalitatea juridică) de către o sucursală sau filială ONCR se realizează cu aprobarea Consiliului Director, în limitele prevederilor Statutului și Regulamentului ONCR.
			
Art. 38. Atribuţii:
	a. facilitează activitățile desfășurate de cercetași;
	b. identifică și gestionează resursele materiale și financiare;
	c. coordonează activitatea membrilor de la nivel local;
	d. reprezintă membrii în cadrul Adunării Generale a ONCR;
	e. asigură comunicarea membrilor Centrului Local cu ceilalți membri ai ONCR sau cu structuri ale acesteia.
			
Art. 39. Centrele Locale se desfiinţează prin decizia Consiliului Director, pentru lipsa de activitate, comunicare, membri, pentru neprezentarea la trei Adunări Generale succesive sau a plății cotizaţiei, în condiţiile prevăzute de Regulamenul ONCR.

B2 - Adunarea Generală a Centrului Local
=========================================
	
Art. 40. Componenţă
	(1) Adunarea Generală a Centrului Local este forul de conducere al Centrului Local, care implementează obiectivele strategice ale ONCR la nivel local.
	(2) Adunarea Generală se convoacă în sesiune ordinară anuală, sau în sesiune extraordinară, ori de câte ori este nevoie.
	(3) La aceste adunări participă, cu drept de vot, toţi membrii centrului care au împlinit vârsta de 16 ani, au depus promisiunea şi au cotizaţia plătită la zi.

Art. 41. Atribuţii.
	(1) Adunarea Generală a Centrului Local are următoarele atribuții anuale:
		a. dezbate raportul de activitate al CCL și al cenzorilor;
		b. dezbate și adoptă planul de activitati al Centrului Local pentru anul următor;
		c. dă descărcare de gestiune ordonatorului principal de credite pentru anul trecut;
		d. aprobă bugetul pentru anul următor și adoptă deciziile ce se impun;
		e. stabilește valoarea taxei de înscriere și a cotizației, care nu pot fi mai mici decât cuantumurile decise de Adunarea Generală a ONCR.

	(2) Adunarea Generală a Centrului Local are următoarele atribuții trienale:
		a. evaluează individual și colectiv activitatea organelor locale al căror mandat se încheie;
		b. evaluează implementarea obiectivelor strategice locale pentru ultimii trei ani;
		c. alege Consiliul Centrului Local și Cenzorul (Cenzorii);
		d. dezbate și aprobă obiectivele strategice locale pentru următorii trei ani.
		
B3 - Consiliul Centrului Local
==============================
			
Art. 42. Componenţă
	(1) Consiliul Centrului Local (CCL) conduce activitatea Centrului Local între Adunările Generale.
	(2) CCL este compus din Şeful Centrului Local şi minim 4 membri.
	(3) Şeful Centrului Local este responsabil cu implementarea deciziilor luate de Consiliu şi reprezintă Centrul Local în interiorul şi în exteriorul ONCR.
	(4) Pentru relațiile cu exteriorul ONCR, Șeful Centrului Local poate folosi titulatura de Președinte al Centrului Local.

Art. 43. Atribuţii:
	a. asigură membrilor săi un program bazat pe activități periodice;
	b. încasează taxa de înscriere și cotizația și achită cota stabilită pentru ONCR;
	c. răspunde, în timpul solicitat, cu informații referitoare la activitatea Centrului Local;
	d. urmărește modul de folosire a fondurilor realizate și asigură o judicioasă folosire a bazei materiale.
	
B4 - Comisia de Cenzori
=======================

Art. 44. Componenţă. Adunarea Generală a Centrului Local desemnează un cenzor, iar în cazurile în care numărul membrilor depăşeşte 100, va exista o comisie de cenzori compusă din 3 membri.
Art. 45. Atribuţii. Atribuţiile cenzorilor din structurile locale sunt similare cu ale celor din structura naţională.
		
B5 - Alte structuri locale
==========================

Art. 45(*). Structuri locale
	a. Consiliul Director al organizaţiei poate autoriza înfiinţarea unor structuri locale (filiale) cu sau fără personalitate juridică în vederea desfăşurării activităţilor prevăzute de art. 47 din Statut, iar Adunarea Generală poate aproba înfiinţarea şi desfiinţarea acestor structuri;
	b. Autorizarea acestor structuri se face pe baza unor proceduri ce vor fi stabilite de Consiliul Director în termen de 60 de zile de la aprobarea actului adiţional de către Adunarea Generală a organizaţiei.

Capitolul V. Management financiar
=================================
	
Art. 46. Veniturile structurilor naţionale şi ale Centrelor Locale ale ONCR se realizează din:
	a. cotizaţiile membrilor;
	b. dobânzi şi dividende rezultate din plasarea sumelor disponibile în condiţii legale;
	c. veniturile realizate din activităţi economice directe;
	d. donaţii, sponsorizări;
	e. resurse obţinute de la bugetul de stat şi/sau de la bugetele locale;
	f. alte venituri prevăzute de lege.
	
Art. 47. Activități economice
	(1) Structurile ONCR pot desfăşura activităţi economice directe cu caracter accesoriu în strânsă legătură cu realizarea scopurilor organizaţiei.
	(2) Veniturile realizate servesc activităţilor non-profit.

Art. 48. Folosirea veniturilor organizaţiei se realizează potrivit Nomenclatorului financiar al ONCR (Anexa nr. 1 la Regulament) şi a legilor în vigoare.

Art. 49. Taxă de înscriere și cotizație
	(1) Fiecare membru plăteşte o taxă de înscriere şi, ulterior, o cotizaţie trimestrială, ale căror cuantumuri sunt stabilite de Adunarea Generală, în funcţie de nevoile ONCR.
	(2) Taxa de înscriere şi cotizaţia se plătesc în cadrul Centrului Local de provenienţă.

Art. 50. Donații
	(1) ONCR, precum şi Centrele Locale cu personalitate juridică, pot primi donaţii sub formă de fonduri băneşti, bunuri materiale mobile sau imobile, numai în cazul în care acceptarea acestora nu implică condiţionări în activitatea organizaţiei.
	(2) Pentru Centrele Locale fără personalitate juridică, ONCR va primi donațiile în numele acestora. Donaţiile de orice fel primite de acestea, indiferent de provenienţa lor, se includ în patrimoniul ONCR, conform legilor în vigoare şi rămân în folosul integral al acestuia.
	(3) Centrele pot să înstrăineze bunuri din patrimoniul propriu, dacă aceasta este în interesul organizaţiei, conform Regulamentului ONCR.
	
Art. 51. Ordonatorii de credit ONCR sunt după cum urmează:
	a. aprobarea bugetului anual: Directorul Executiv şi Preşedintele;
	b. retrageri de sume: Directorul Executiv şi Trezorierul, iar peste pragul stabilit de Consiliul Director: Directorul Executiv şi Preşedintele;
	c. semnarea bilanţului anual: Contabilul Autorizat şi Directorul Executiv.

Art 52. Desființarea.
	(1) Toate bunurile Centrelor Locale care se desfiinţează trec în administrarea ONCR; Consiliul Director dispune folosirea acestora.
	(2) În cazul dizolvării Asociaţiei, patrimoniul acesteia se împarte Centrelor Locale sau grupurilor de cercetaşi rămase.

Capitolul VI. Regulament, Elemente de identificare şi dispoziţii de aplicare
============================================================================
	
Art. 53. Dispoziții de aplicare
	(1) Statutul ONCR este actualizat la data de 26.04.2015 și cuprinde toate modificările adoptate de Adunările Generale de la constituire și până în prezent.
	(2) Pe baza prevederilor sale, se elaborează Regulamentul de organizare şi funcţionare al ONCR. De asemenea, celelalte acte ale ONCR se fundamentează pe prezentul Statut.
	(3) Prezentul Statut abrogă orice dispoziţie contrară şi anulează celelalte Statute în vigoare, inclusiv ale asociaţiilor cu care ONCR fuzionează prin absorbţie.
	(4) Modalităţile de lucru neprevăzute în Statut sau Regulament, precum şi alte reglementări speciale, sunt de competenţa Consiliului Director, care le va supune validării primei Adunări Generale.

Art. 54. În limitele prezentului Statut şi ale Regulamentului, ONCR va putea fuziona cu alte asociaţii de cercetaşi din România, prin absorbţia acestora, daca se respectă principiile fundamentale ale mişcării şi legile ţării.

Art. 55. Modificare Statut și Regulament
	(1) Statutul şi Regulamentul ONCR pot fi modificate doar de către Adunarea Generală, cu un cvorum de minimum 2/3 din numărul total al delegaţilor Centrelor Locale în cazul Statutului, respectiv 50%+1 în cazul Regulamentului.
	(2) Modificările vor fi adoptate prin votul deschis a cel puţin 2/3 din numărul membrilor prezenţi.

Art. 56. Prevederile Statutului şi Regulamentului sunt obligatorii pentru toţi membrii, structurile şi forurile de conducere ONCR.
	
Art. 57. Sigla ONCR este o încrucişare compusă din patru crengi de brad de culoare verde, suport pentru simbolul cercetăşiei: floarea de crin stilizată, de culoare galbenă.

Art. 58. Drapel.
	(1) Drapelul ONCR are formă dreptunghiulară, de culoare albă, având în partea centrală însemnul asociaţiei, în partea superioară textul "Organizaţia Naţională", iar în partea inferioară textul "Cercetaşii României".
	(2) Lățimea drapelului este egală cu 2/3 din lungimea acestuia.
	(3) Procedura de arborare a drapelului ONCR este prevăzută în reglementările interne ONCR.

Art. 59. Imnul. ONCR are imn propriu, stabilit de către Adunarea Generală.

Art. 60. Deviza. Deviza ONCR este "Gata Oricând!".

Art. 61. Salutul. Se face cu brațul drept semiflexat din cot, având trei degete lipite (inelar, mijlociu și arătător), iar degetul mare suprapus peste cel mic.

Art. 62. Uniforma. Uniforma ONCR este compusă din: eşarfă, cămaşă, tricou, pantaloni/fustă şi însemne conform Regulamentului ONCR.

Prezentul Statut este actualizat și cuprinde toate modificările intervenite de la constituire și până în prezent, asa cum au fost aprobate în încheierea emisă de Judecătoria Sectorului 1 București în data de 02.07.2015 pronunţată în dosarul nr. 77892/ 299/ 2015.
